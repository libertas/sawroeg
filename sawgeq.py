
sawgeq={}

sawgeq["FWEN CIENZYIENGZ"]="""FWEN CIENZYIENGZ
DAIH’IT BOUHFAENH
1.Fwen goek
Gaem bit sij sawceih (cih)
Gangj dauhleix cienzyiengz
Naih ngeix guh sawfaenz
Lwnh gwnzbiengz caez rox
Haemh haeuj mbonq ma ninz
Gag causim causaej 
Gaem bit sij sawceih 
Gangj dauhleix cienzyiengz
Lajmbwn boux sinhoj
Dauhleix yaek rox cienz
Naih ngeix guh sawfaenz 
Lwnh gwnzbiengz caez rox 
2.Lajmbwn mbouj goengbingz
(1)
Ndaw bya rin gyonj rin 
Dieg bingz namh gyonj namh 
Mbwn yax mbouj rox vanh 
Namh yax mbouj rox faen

Dangco laeb diendeih
Faen yienghneix mbouj bingz
Ndaw bya rin gyonj rin 
Dieg bingz namh gyonj namh 

Ok ndit youh roengz fwn
Hawj vunz raeuz souh nanh 
Mbwn yax mbouj rox vanh 
Namh yax mbouj rox faen 
(2)
Neix nienzcingz seiqgyaiq
Saedcaih aeu siujsim
Cib roek leix yienhsingz
Dwk ndaw sim cix geiq

Bae gyawz ra goengbingz
Mbouj singj rox deng haih
Neix nienzcingz seiqgyaiq
Saedcaih aeu siujsim

Mbouj dingq bouxlaux gangj
Lau rox famh bonjsin(bonjndang)
Cib roek leix yienhsingz
Dwk ndaw sim cix geiq
(3)
Gungz mbouj dwg mbwn dingh
Fouq mbouj dwg mingh gvai
Bouxhak bet boux daiz (ram)
Gwn geijlai bouxsoh

Goengdauh mbouj hawj daez
Doxbae raeuz yaek singj 
Gungz mbouj dwg mbwn dingh
Fouq mbouj dwg mingh gvai 

Ranz de miz gwndaenj 
Yaeuh naeuz mbwn anbaiz
Bouxhak bet boux daiz
Gwn geijlai bouxsoh
(4)
Doengzdoih ma lajmbwn 
Mbouj miz gwn ciengx mingh
Seiqgyaiq mbouj goengbingz
Bouxgungz rim daihloh

Gou gwed fwnz byaij laj 
Vunz gwih max gvaq gwnz 
Doengzdoih ma lajmbwn
Mbouj miz gwn ciengx mingh

Gwnz mbwn mbouj rox gaeuj 
Gag vei raeuz lwgminz
Seiqgyaiq mbouj goengbingz
Bouxgungz rim daihloh
(5)
Namh mbaej naek lumj rin 
Caengh mbaej bingz lumj daengj
Deih mbouj bingz beij raemx
Miz giz daemq giz sang 

Langh ndaej gwnz bouj laj 
Dapdaj faen cix bingz
Namh mbouj naek lumj rin
Caengh mbouj bingz lumj daengj

Bouxboux naj cix sang 
Ndi boux gyang daeuj caengh 
Deih mbouj bingz beij raemx 
Miz giz daemq giz sang 

3.Biengz dou bouxcaizcawj
(1)
Biengz dou bouxcaizcawj
Ranz laeuz sang gvaq bya
Miz baenz bak doengh naz
Aeu sam baz fugsaeh
Bungz dieg bingz rin wenj
De gyonj laeb miz saw
Biengz dou bouxcaizcawj
Ranz laeuz sang gvaq bya
Rungh gwnz baq mbouj gaeuq
Youh ciemq aeu rungh laj
Miz baenz bak doengh naz 
Aeu sam baz fugsaeh
(2)
Boux miz cienz miz caiz 
Yahnaix (yahlaux) dangq duzsien
Ciengx hoiqnoz geng dienz (cae naz)
Miz haeux cien haeux fanh

Ngoenzngoenz siengj simsaeh
Lau ngaenzleih mbouj lai
Boux miz cienz miz caiz
Yahnaix dangq duzsien

Ngoenz gwn sam baez laeuj 
Bouxguen haeujlienlien
Ciengx hoiqnoz geng dienz 
Miz haeux cien haeux fanh 
(3)
Ngeihsiengqgoeng guenj ranz
Lumj duzfangz aeu mingh
Ngoenz caenh hoiq roengz doengh 
Hwet gungq baenz laeng liemz

Cang guh hak ndaw haw 
Cih saw ndi rox gangj 
Ngeihsiengqgoeng guenj ranz
Lumj duzfangz aeu mingh

Bouxguenjgya sim naeuh 
Mbouj hawj raeuz soeng’yoengz 
Ngoenz caenh hoiq roengz doengh
Hwet gungq baenz laeng liemz
(4)
Co naz youh cuengq caiq
Ngaenz lai hawj ranzlaeuz
Seiqcawq hai bakdou
Ranzbouq baenz rongzdoq
Hek baihgyae daeuj raen
Cingq hozhaenz dahraix
Co naz youh cuengq caiq
Ngaenz lai hawj ranzlaeuz
Ndwen gai cien bik baengz
Ngoenz ok bak bouxfou
Seiqcawq hai bakdou
Ranzbouq baenz rongzdoq
(5)
De miz cienz cuengq caiq 
Leih yied lai yied maez 
Vunz gai lwg gai maex 
De mbouj gaeq vunz dai
Bouxhoj mbouj miz gwn 
Ndaw sim gag doeknaiq
Boux miz cienz cuengq caiq
Leih yied lai yied maez
Cuengq caiq lumj duzbing
Ndoet gwn lwed vunz caez
Vunz gai lwg gai maex
De mbouj gaeq vunz dai 
(6)
Ciuhvunz ndei seizheiq
Cix cawx reih cawx naz
Haeux gaeuq moj baenz bya
Gwn maz gwn mbouj sied 
Ciengx daeuzseng yax baenz
Haeux doxaemq miz leih
Ciuhvunz ndei seizheiq
Cix cawx reih cawx naz
Bengz de cix gai liengz(haeux)
Cienh de cawx haeujma
Haeux gaeuq moj baenz bya
Gwn maz gwn mbouj sied
(7)
Guhlaux youh gwn cienz 
Ien (iendoj) bet liengx buenq gaen
Geij gienh raeuz goj raen
Miz sawfaenz guh bauj
It youh lau yaxmonz
Cai hwnjroengz daeuj cienz 
Guhlaux youh gwn cienz
Ien bet liengx buenq gaen
Ngeih goenglaux guhboq(guhgyaj)
Dan ndaej lox aeu ngaenz
Geij gienh raeuz goj raen 
Miz sawfaenz guh bauj

4．Gaem yaenq cix bouxguen
(1)
Danq vunz raeuz beksingq
Gaem yaenq cix bouxguen
Raeuz ciengx mou ciengx yiengz
Vih bouxguen suenq leih
Ndi miz reih miz naz
Aeu gijmaz ciengx mingh
Danq vunz raeuz beksingq
Gaem yaenq cix bouxguen
Bouxhak gwn bouxhoj
De suenqsoq cunj nduen
Raeuz ciengx mou ciengx yiengz
Vih bouxguen suenq leih
（2）
Vunz raeuz mbouj roxsingj
Dienyah cingq bouxvuengz
Cib haj sau rim fuengz
Ngaenz cuengq nanz cix naeuh
Guh saeh raeuz yaek gaeuj
Ciuhlaux naeuz sou dingq
Vunz raeuz mbouj rox singj
Dienyah cingq bouxvuengz
Daiq geijlai bingmax
Bauj dienyah seiq fueng
Cib haj sau rim fuengz
Ngaenz cuengq nanz cix naeuh
(3)
Guh hak lumz guek an①
Gyonj mbouj fanz saek gaiq
Gaem yaenq youq cwxcaih
Guenj vunz dai rox lix
Ngoenz ngvanh gwn cienzleih
De goj miz di fanz
Guh hak lumz guek an
Gyonj mbouj fanz saek gaiq
Miz goengcai hwnjroengz
Gwn ngaenz rox geijlai
Gaem yaenq youq cwxcaih
Guenj vunz dai rox lix
（4）
Guh hak sim mbouj cuk
Daezdug siengj dang vuengz②
Bet fanh bing guh luenh
Muengh gemh sang cix hwnj
Ngoenz gyaez naengh gyaez ninz
Youh naeuz caengz yiengjfuk
Guh hak sim mbouj cuk
Daezdug siengj dang vuengz
Ciemq dieg miz fouzsoq
Yax mbouj goq Bouxcuengh
Bet fanh bing guh luenh
Muengh gemh sang cix hwnj
（5）
Sienx（ndei）yak cix miz bauq
Ciuhlaux naeuz mbouj ca
Ciengj aeu maex bouxbax
Mbouj baenzgya dahraix
Danh gwq siengj doxbae
Goj ndi gyaez doxdauq
Sienx yak cix miz bauq
Ciuhlaux naeuz mbouj ca
Ciengj sau vunz guh maex
Lau saek seiz deng gaj
Ciengj aeu maex bouxbax
Mbouj baenzgya dahraix
（6）
Caih bouxhak bouxdaeuz
Bingh haeuj ndang cix naiq
sou gaej guh yak lai
Aen dai rox gyaez daeuj
Cienz cawx mingh mbouj ndaej
Vuengzdaeq yax nanz naeuz
Caih bouxhak bouxdaeuz
Bingh haeuj ndang cix naiq
Ngoenz doek fwn hwnj rumz
Mbouj lau mwngz leixhaih
Sou gaej guh yak lai
Aen dai rox gyaez daeuj
①Guek an couh dwg guekgya bingzan.
②Daezdug sawgun dwg Dizduz, cungj guen mingz ndeu, guenj daengj sengj bingmax, daj Mingzciuz daengz Cingciuz laeb miz.

5.Caez gwed geiz caufanj
（1）
Dwen daengz raeuz bouxhoj
Mbouj rox yienghlawz gwn
Guh ndi ndaej ha vunz
Haemh haeuj ninz youh hoij（doeknaiq)
Miz fwngz ndi miz naz
Caux gya ndi miz loh
Dwen daengz raeuz bouxhoj
Haemh haeuj ninz youh hoij (doeknaiq)
Haet gaeq haen cix hwnj 
Siengj ndang unq baenz mungz
Guh ndi ndaej ha vunz
Haemh haeuj ninz youh hoij
（2）
Biengz dou hoj lailai
Duznou dai gyangdoengh
Yax seizneix mbouj doeng
Hab gwn gungz gwn cod（doesksad）
Ceng bak guh mienhbeiz（naj）
Ndi miz diuz buh vaih
Biengz dou hoj lailai
Duznou dai gyangdoengh
Hoj lai hoz yaek goenq
Ndi raen ngoenz soengyoengz
Yax seizneix mbouj doeng
Hab gwn gungz gwn cod
（3）
Naj ndaem baenz raemxmaeg
Gwn byaek daeuj ciengx mingh
Bouxhoj cix causim
Bouxmiz gwn mbouj gib
Dungx gon unq baenz mungz
Ciemz rum hanh doek caeg
Naj ndaem baenz raemxmaeg
Gwn byaek daeuj ciengx mingh
Ndit ndat namh hwnj hoenz
Ndi miz ngoenz yiet din
Bouxhoj cix causim
Bouxmiz gwn mbouj gib
（4）
Seng daeuj mbouj doengzhoz
Guh hoiqnoz aen dungx
Naihfanz dawz ma vunh（ngeix）
Suenq aen dungx dwgrengz
Guh naz gwn mbouj gaeuq
Bi youh sou haeuxco
Seng daeuj mbouj doengzhoz
Guh hoiqnoz aen dungx
Eij gorum gohaz
Go maz mbouj yungh gwn
Naihfanz dawz ma vunh
Suenq aen dungx dwgrengz
（5）
Dinfwngz haenvangvang
Nanz cengj baenz bohranz
Ndwenngeih gap ndwensam
Ndaw ranz cix goenq donq
Lwgmaenz ndi miz dumq 
Reih rum youh yaek ganq
Dinfwngz haenvangvang
Nanz cengj baenz bohranz
Lajmbwn doih bouxhoj
Siengj lohloh cungj fanz
Ndwenngeih gap ndwensam 
Ndaw ranz cix goenq donq
(6)
Raeuz guh ciuh yoengxyaengx①
Goj langhdangh byaij roen
Bi caux cienz caux ngaenz
Goj ndi raen miz yiengh
Ciengx duzgaeq duzmou
Youh dawz bae coq fangz
Raeuz guh ciuh yoengxyaengx
Goj langhdangh byaij roen
Baenz sam daeuz ngeih cangz
Youh gag sanqfaenfaen
Bi caux cienz caux ngaenz
Goj ndi raen miz yiengh
(7)
Miz bouxguen hwnjdaeuj 
Raeuz youh deng guh mbwk
Nyaenmeuz cang duzguk
Gangj coenz dwg coenz ndei
Ranz gwnz ciq gaeq gaj
Ranz laj ciq swng haeux
Miz bouxguen hwnjdaeuj
Raeuz youh deng guh mbwk
Lau caux hux haeuj ranz
Gag dai ndang guh mbwk
Nyaenmeuz cang duzguk
Gangj coenz dwg coenz ndei
（8）
Bouxhoj gangj song conz
Cix ndi raen hangzdangh②
Diendeih baenz neix gvangq
Raeuz mbouj dang boux vunz
Ndaej gwn saek vanj souh
Gaej cang guh siengqgoeng
Bouxhoj gangj song coenz
Cix ndi raen hangzdangh
Boux mbouj rox dailix
Iu bouxmiz guh bang
Diendeih baenz neix gvangq
Raeuz mbouj dang boux vunz
（9）
Liengh vunz gaej liengh caenh
Lau saek faenh rox ndei
Ranz cib yiengh cib meiz（miz）
Lij miz seiz feiz ndaep
Gag bakcauq gag cawj
Gag gaem dawh gag aenq
Liengh vunz gaej liengh caenh
Lau saek faenh rox ndei
Cienz ngaenz rim ndaw cang
Lij miz mbangj boihseiz
Ranz cib yiengh cib meiz
Lij miz seiz feiz ndaep
(10)
Naeuz gyoengqsou bouxndei
Yax gaej vei bouxhoj
Bouxboux caez lwg boh
Bouxhoj ca duzmaz
Raeuz caez ma lajmbwn
Bouxlawz nyienh boihseiz
Naeuz gyoengqsou bouxndei
Yax gaej vei bouxhoj 
Goemz gyaeuj guh hong gwn 
Caih gwnzmbwn ciuqgoq
Bouxboux caez lwg boh
Bouxhoj ca duzmaz 
(11)
Naeuz doengz coeng doengz coj
Miz bouxhoj bouxndei
Ngvanh mbouj doeng dauhleix
Caez gwed geiz caufanj
Guk laux gwn haeuj singz
Vunz Doengging③ yax ndoj
Naeuz doengz coeng doengz coj
Miz bouxhoj bouxndei
Vunz huk ndi rox siengj
Yied cienq yied gwnheiq
Ngvanh mbouj doeng dauhleix
Caez gwed geiz caufanj
①Yoengxyangx, dwg naeuz mbouj miz gwn mbouj miz daenj, mbouj lumj yiengh bouxvunz.
②Hangzdangh: eiqsei dwg gangj bouxhoj gangj mbouj ndaej vah
.③Doengging dwg Sungciuz gozduh Ben-gingh, neix heuh guh Gaihfungh.
DAIHNGEIH BOUHFAENH

6.Lwg ningq meh cix gyaez 
(1)
Meh dawzvunh (mizndang) gouj ndwen
Ndaw sim suen (soemj ) baenz meiq
Mbouj rox dai rox leix (lix)
Ngoenz gwnheiq causim
Haemh ninz gongzlenlen
Dwgrengz mbouj ndaej dwen 
Meh dawzvunh gouj ndwen
Ndaw sim suen baenz meiq
Lwg lij youq vasan①
Boh meh fanz gwnheiq
Mbouj rox dai rox leix
Ngoenz gwnheiq causim
(2)
Lwg ningq (iq) meh cix gyaez
Gaeqnumh meh cix gyuk
Ninz sam ndwen ndaw mbuk
Bak cup lwg lingzleih
Daengz rim ndwen raen naj
Boh gaj mou gaj gaeq
Lwg ningq meh cix gyaez
Gaeq numh meh cix gyuk
Laep lai yawj mbouj raen 
Diemj daeng coq ndaw rug
Ninz sam ndwen ndaw mbuk 
Bak cup lwg lingzleih
(3)
Daengz rox ruenz rox naengh
Cungj mbouj haengj uq heiz
Ganq ndaej song sam bi
Giz cug giz goj gyoh
Lij ningq meh baek ngaiz
Muengh mbwk gvai ndaej baengh
Daengz rox ruenz rox naengh
Cungj mbouj haengj uq heiz
Boh lau ciengx mbouj mbwk
Meh lau lwg mbouj ndei 
Ganq ndaej song sam bi
Giz cug giz goj gyoh
(4)
Bingz bae haw bae rungh
Goj ciengz umj lwg oiq
Riengz lwg caez guh doih
Van baenz oij caeuq dangz
Ndi miz goeng miz yah
Youh nanz ra vunz rungx
Bingz bae haw bae rungh
Goj ciengz umj lwg oiq
Raen lwg vunz baenz mbauq
Youh lau mbouj doxboiq
Riengz lwg caez guh doih
Van baenz oij caeuq dangz
(5)
Ndi miz cij ma ciengx
Ngaiz ciengz mbouj hawj goenq
Daengx rox ruenz rox naengh
Boekbinq (fan ndang) youh dwgrengz
Ok haw siengj lwg ningq
Daeh mbouj bingj cix diengz (dangz)
Ndi miz cij ma ciengx
Ngaiz ciengz mbouj hawj goenq
Caih ruenz raemx ruenz namh
Ngoenz vuenh sam bak daenj
Daengz rox ruenz rox naengh
Boekbinq youh dwgrengz
(6)
Guenj ngoenz ndit ngoenz fwn
Mbouj hawj hwnj hawj roengz
Lwg ningq raeuz ndi noengq
Cien yiengh doengh simdaeuz
Ceng seiqgyaiq hawj lwg
Muengh mbwk ndaej baenz vunz
Guenj ngoenz ndit ngoenz fwn
Mbouj hawj hwnj hawj roengz
Meh lau mbouj ha vunz
Gyanghwnz cix guh daenj
Lwg ningq raeuz ndi noengq
Cien yiengh doengh simdaeuz
(7)
Lwg yaek hung cix ngeix
Rox laeng ndei rox vaih
Raen geij boux deng gai
Siengj gag naiq ma ndang
Laux liux deng dangbing
Cag gyoet fwngz dawz bae
Lwg yaek hung cix ngeix
Rox laeng ndei rox vaih
Ciengx lwg hung baenz vunz
Youh lwnh de hag gvai 
Raen geij boux deng gai
Siengj gag naiq ma ndang
①Seizgonq naeuz lwg caengz doekseng, dwg youq gwnz Bya Vasan caj.

7.Lwg laux rox guh lwg
(1)Lwg mehmbwk bouxsai
Aen gvai sou yaek geiq
Ndi miz naz miz reih
Gangj cawjeiq ndi baenz
Miz lwg aeu son’gyauq
Mbouj caux guh simlai
Lwg mehmbwk bouxsai
Aen gvai sou yaek geiq
Gaej lau ndit lau fwn
Miz gwn yax yungzheih
Ndi miz naz miz reih
Gangj cawjeiq ndi baenz
( 2)
Vah beij sang beij daemq 
Gangj bouxgaenx guhhong
Seizneix hoj saek donq 
Max byom miz ngoenz biz
It seiq ma yiengzgan
Goj yaek an yienzfaenh
Vah beij sang beij daemq 
Gangj bouxgaenx guhhong
Lij ningq gauq boh meh 
Mbwk le boux gag comz
Seizneix hoj saek donq 
Max byom miz ngoenz biz
(3)
Lwg laux rox guh lwg
Couh dwg swnj gya hung
Lwg baihgya fouz yungh
Naz rim rungh ce ndwi
Raen miz cienz miz reih
Lwg cix ndaej yiengj fuk
Lwg laux rox guh lwg 
Couh dwg swnj gya hung
Doxsaek de sing sang
Caux ranz mbouj vuenyungz
Lwg baihgya fouzyungh
Naz rim rungh ce ndwi
(4)
Lwg mbouj dingq boh naeuz
Cix vaih gaeu vaih bauj①
Lwg luenh ndaej luenh caux
Seiqgyaiq lau ndi baenz
Lwg luenh ndaej luenh guh
Lau caux hux ma raeuz
Lwg mbouj dingq boh naeuz
Cix vaih gaeu vaih bauj
Lwg luenh ndaej luenh hengz
Meh goengrengz ndi dauq
Lwg luenh ndaej luenh caux 
Seiqgyaiq lau ndi baenz
(5)
Son’gyauq doih lwgsai
Huk gvai gag rox suenq
Raen duzvaiz langhbuengq②
Sou gaej luenh bae riengz
Raen geijlai bouxbax
Lij deng vaq cienzcaiz
Son’gyauq doih lwgsai
Huk gvai gag rox suenq 
Lumj iucing hwnj ndang
Bouxboux gangj mwngz guengz
Raen duzvaiz langhbuengq
Sou gaej luenh bae riengz
(6)
Miuz haeux nda (yaek) haeuj ranz
Gaej gwn gonq boiz laeng
Caiq saet muenx bonjsaen 
Ndaw sim raeuz cix luenh 
Haj loeg nyied fouz dumq 
Ra vunz ciq haeuxyangz 
Miuz haeux nda haeuj ranz
Gaej gwn gonq boiz laeng
Ranz mbouj doeng dauhleix
Gya seiq leih yax haengj 
Caiq saet muenx bonjsaen 
Ndaw sim raeuz cix luenh 
(7)
Ngoenz gaej youz bae mbanj 
Raen vanj hoz youh haenz
Siengj lox saek can maenz
Gvaqlaeng vunz youh gangj
Siengj gwn ngaiz gwn noh 
Haenqrengz goq hongranz
Ngoenz gaej youz bae mbanj
Raen vanj hoz youh haenz
Lumj duzvaiz langhbuengq
Rungh cuenh rungh guhcaemz
Siengj lox saek can maenz 
Gvaqlaeng vunz youh gangj
(8)
Raen geij lwg bouxhoj
Aen boq aen gaemgienz③
Danh caeuq max bi rieng
Danh caeuq yiengz bi gyaeuj④
Gag guh boux simlai
Aen dai goj ndi rox
Raen geij lwg bouxhoj
Aen boq aen gaemgienz
Gwn coq bak laeblaeb
Caeuq bouxcaeg doxriengz
Danh caeuq max bi rieng
Danh caeuq yiengz bi gyaeuj 
(9)
Bouxlawz dungx coengmingz
Doeg saw sing gunjoj (nauhnyied)
Mbouj lau haemz lau hoj 
Hag suenq soq rox baenz 
Daengq sou gak lwgcoz 
Ndaw hoz yaek roxsingj
Bouxlawz dungx coengmingz
Doeg saw sing gunjoj
Ciuhlaux guh ndi daengz 
Ciuhlaeng yaek rox yo 
Mbouj lau haemz lau hoj 
Hag suenq soq rox baenz 
①Neix dwg gawq vahsug, eiqsei dwg mbouj baenz vunz
.②Langhbuengq dwg mbouj guenj, neix dwg naeuz boux vunzvaih
.③Dwg coenz vahsug, dwg gangj guhbyangz.
④Song coenz neix dwg gangj gangj vah mbouj miz maz yungh.

8.Din fwngz caux raemxmboq
(1)
Ngoenz caeuq namh doxdingj 
Boux mbouj singj yax nanz 
Haemh haeuj ma daengz ranz
Yaek gag ngvanh coq sim
Hai cieng cix dajndaem 
Hoj haemz gvaq seizcin 
Ngoenz caeuq namh doxdingj
Boux mbouj singj yax nanz
Caux miuz ndi ma fwngz
Mbouj ndaej gwn cix fanz 
Haemh haeuj ma daengz ranz 
Yaek gag ngvanh coq sim 
(2)
Ndwencieng gap ndwenngeih 
Dau reih liux cix ndaem 
Miuz doekgonq cix baenz 
Miuz doeklaeng mbouj sou 
Cibnyied daengz seizdoeng
Haeuj bya ndoeng vuet reih 
Ndwencieng gap ndwenngeih 
Dau reih liux cix ndaem
Boux giklanx ndi rox 
Gvaq loh sou cix raen
Miuz doekgonq cix baenz
Miuz doeklaeng mbouj sou
(3)
Hawxsij gyau gingcig 
Ngoenz bae giblimlim
Samnyiecd gyau cingmingz
Lwgminz yaek caux nyied
Cien yiengh boh meh ngeix 
Gaenx hong seih daih’it 
Hawxsij gyau gingcig
Ngoenz bae giblimlim
Doengnienz daengz cietheiq
Muengh gyapceij roengz fwn
Samnyied gyau cingmingz
Lwgminz yaek caux nyieb
(4)
Boux guh ndaem guh naz 
De cix caz gohaeux
Hongliengz daengz gwnzgyaeuj
Ndaem gonq haeux cix baenz 
Samnyied mbouj caux goek
Loegnyied bae lawz ra 
Boux guh ndaem guh naz 
De cix caz gohaeux
Langh raeuz ndaem doeklaeng
Mbouj baenz yienghlawz sou 
Hongliengz daengz gwnzgyaeuj
Ndaem gonq haeux cix baenz
(5)
Vunz guh raeuz yax guh
Gaej siengj youq bienzngeiz
Haj loeg nyied dungxgei (dungxiek)
Gongz mbouj miz boux gyoh
Reih bingz cix ndaem naz 
Reih bya cix doek duh
Vunz guh raeuz yax guh 
Gaej siengj youq bienzngeiz
Ndaem haeux lumj gohaz
Ndaej dawz ma dwkfeiz
Haj loeg nyied dungxgei
Gongz mbouj miz boux gyoh 
(6)
Yinzseiz cix gwn ngaiz
Dauz cwz vaiz laj riengh
Mauxseiz ranz cij rongh
Gvan gonq maex cimh laeng
Ndwenngoenz mboj caj vunz
Boux hwnj caeux cix gvai
Yinzseiz cix gwn ngaiz
Dauz cwz vaiz laj riengh
Haemh laep cix ma ranz
Gaeq haen ganj hwnj romh 
Mauxseiz ranz cix rongh
Gvan gonq maex cimh laeng
(7)
Cib faen ndi miz naz 
Haeuj bya bae vet reih
Miuz maz yax guh deiq
Bonjsaeh gaej ce ndwi
Hwnz ngoenz cien yiengh ngeix
Yax goj vih daihlaj (daihlaeng)
Cib faen ndi miz naz 
Haeuj bya bae vet reih 
Ranz haemzhoj daeuj daengz 
Ndwen caeuq ngoenz goj heiq
Miuz maz yax guh deiq
Bonjsaeh gaej ce ndwi
(8)
Reihnaz guh mbouj gaeuq
Ce mingh haeuj sanlimz (ndoeng)
Hwnz ngoengz gag causim
Lax (ra) deiq gwn goj daeuj
Guhhong mbouj lau rum 
Dinfwngz caux gohaeux
Reihnaz guh mbouj gaeuq 
Ce mingh haeuj sanlimz
Haeuj ndaw bya bae caux
Raemj faex laux aeu bingz 
Hwnz ngoenz gag causim
Lax deiq gwn goj daeuj
(9)
Dinfwngz caux raemxmboq
Boh meh caux raemxrongz①
Boux giklanx guh hong
Dungx gon ndi boux gyoh
Mbouj rox suenq rox baen
Ngoenzlaeng liux cix hoj
Dinfwngz caux raemxmboq
Boh meh caux raemxrongz
Raen geij boux mbouj dingq
Ranz fanh gim yax gyoeng
Boux giklanx guh hong
Dungx gon ndi boux gyoh 
(10)Boux gik hong gaej gyoh 
Ciengz bae lox vunz aeu 
Caiq saet muenx gwnz gyaeuj
Simdaeuz ndi rox fanz 
Langh lax ndaej saek maenz
Song ngoenz youh cawx noh
Boux giklanx gaej gyoh
Ciengz bae lox vunz aeu 
Yied dawzcaiq yied boek 
Leih goek sang lumj laeuz
Caiq saet muenx gwnz gyaeuj 
Simdaeuz ndi rox fanz
(11)
Gwn haeux youq gyangdoengh
Gaej yungh dam vuenyungz
Giklanx reih cix rum
Miz gwn ok lawz daeuj
Bouxlawz miz gij gwn 
Lij cingj mwngz daeuj coengh
Gwn haeux youq gyangdoengh
Gaej yungh dam vuenyungz
Ngoenz youq ranz gaxnyax (youq ndwi)
Bak goj lax gij gwn 
Giklanx reih cix rum
Miz gwn ok lawz daeuj 
①Dinfwngz caux ndaej okdaeuj, lumj raemxmboq mbouj mboek; bohmeh caux cienzcaiz ce hawj raeuz, lumj raemxrongz gvaqbae cix liux, son vunz raeuz yaek gauq cihgeij, mbouj gauq bohmeh.

9.Danq ok lwg dojcienz
(1)
Danq ok lwg dojcienz
Boh dungxliengz hoznyah (hozgaemz)
Mbouj naeuz yawj mbouj gvaq
Yaek daj youh vanzfwngz
Mbouj dingq gangj dingq naeuz
Bae caux caeuz caux ien 
Danq ok lwg dojcienz
Boh dungxliengz hoznyah
Lij ningq lau mbouj hung
Haicieng muengh laebhah
Mbouj naeuz yawj mbouj gvaq
Yaek daj youh vanzfwngz
(2)
Lwg dojcienz guhcaeg
Boh yaek gat hozlaemz
Dawz daengz yaxmonz saemj 
Ma laeng ra boh meh 
Lwg iq mbouj son’gyauq
Daengz laux ninz ndi ndaek
Lwg dojcienz guhcaeg
Boh yaek gat hozlaemz
Lij iq faex gutgungq
Daengz hung yied mbouj baenz
Dawz daengz yaxmonz saemj
Ma laeng ra boh meh 
(3)
Daengq lwgcoz hauxseng
Gaej luenh hengz luenh gauj 
Guh hong couh baenz bauj 
Guhcaeg caux ien’gya
Mbouj miz haeux gwn byaek
Guhcaeg cix mbouj deng 
Daengq lwgcoz hauxseng
Gaej luenh hengz luenh gauj
Guh seng’eiq ndaej dem
Goengrengz bae cix dauq
Guh hong couh baenz bauj 
Guhcaeg caux ien’gya
(4)
Boux sinhoj ranz gungz 
Gyanghwnz gaej guhcaeg
Raen gohaeux go’byaek
Gaej bae mbaet duh vunz
Ranz raeuz gungz cixbah
Caengz bae ra vunz gwn
Boux sinhoj ranz gungz 
Gyanghwnz gaej guhcaeg
Ndaej saek di bienzngeiz
Deng dawz seih coih naek
Raen gohaeux go’byaek
Gaej bae mbaet duh vunz
(5)
Gyonj doengzdoih bouxhoj
Ok loh gaej dam caiz
Bingz raen cwz raen vaiz 
Dam caiz mbouj gvaq ciuh
Boux bok gwn vunzlai
Ngoenz dai ndi boux gyoh
Gyonj doengzdoih bouxhoj
Ok loh gaej dam caiz
Raen vunz miz ngveih haeux
Mwngz haeuj gaej gwn ngaiz
Bingz raen cwz raen vaiz
Dam caiz mbouj gvaq ciuh
(6)
Raen doengzdoih bouxsai
Vaih haujlai bouxcoz
Suenqgeiq gwn bouxsoh
Lau vunz rox mbouj yungz
Bonjfaenh faen mbouj doh
Bokloh ra cienzcaiz
Raen doengzdoih bouxsai
Vaih haujlai bouxcoz
Guhlox vaih liengzsim
Haih lwgminz fouzsoq
Suenqgeiq gwn bouxsoh
Lau vunz rox mbouj yungz
(7)
Mwngz gvai baenz duzlingz
Cix bonjsingq nanz gaij
Raen geij dingz leixhaih
Lij gauj vaih gyaranz
Beij byaleix ndaw daemz
Saeng haeuj daengz cix sing①
Mwngz gvai baenz duzlingz
Cix bonjsingq nanz gaij 
Daengngoenz ok ronghcang
Duzfangz yax lau dai
Raen geij dingz leixhaih
Lij gauj vaih gyaranz
(8)Caen bonjfaenh duh raeuz
Fwngz gaem gaeu gaej cuengq
Vunz miz fanh miz cien
Da mbouj lienh saek baez
Gimcien doek baihnaj
Gou yax mbouj bae aeu
Caen bonjfaenh duh raeuz
Fwngz gaem gaeu gaej cuengq
Guhdoj vunz cix baeg 
Guhcaeg vunz cix cienh 
Vunz miz fanh miz cien
Da mbouj lienh saek baez
①Bya dai cix sing, neix dwg gangj dai.

10.Gyau vunz yaek gyau sim
(1)
Langh lwg lawz rox siengj
Ndaw dungx cienqvanvan
Bouxhek daeuj daengz ranz 
Cix mbouj fanz bouxboh
Bingz hek gyae hek gyawj
Raeuz aeu hawj fuengbienh
Langh lwg lawz rox siengj
Ndaw dungx cienqvanvan
Ok rog gap baengzyoux
Boux nyiengh boux cij sang 
Bouxhek daeuj daengz ranz
Cix mbouj fanz bouxboh
(2)
Lwg gvai dungx mingzbeg
Rox nyiengh hek naengh daiz
Soengz baihlaeng daek ngaiz 
Daiz cug daiz goj ganq
Laeuj sied cix dwk laeuj 
Daek haeux cix dem byaek
Lwg gvai dungx mingzbeg
Rox nyiengh hek naengh daiz
Hek haenh miz gya’gyauq
Gingqlaux caen hozhaih
Soengz baihlaeng daek ngaiz
Daiz cug daiz goj ganq
(3)
Miz duzlwg bouxsai
Aen gvai ndi miz faenh 
Bae caeuq vunz caez naengh
Vunz haemq ndi rox han
Langh miz hek ma daeuj
Cingq rox coux vanj ngaiz
Miz duzlwg bouxsai
Aen gvai ndi miz faenh
Raen bouxgeq ndi dongx
Raen beixnuengx ndi daengq
Bae caeuq vunz caez naengh
Vunz haemq ndi rox han 
(4)
Bae ranz vunz naengh daiz 
Yaek aeu lai haeujsim
Nyiengh bouxlaux naengh gwnz
Vunz riuzmingz gvaq mbanj
Baengzyoux iu ndoet laeuj
Gaej goemz gyaeuj bauz ngaiz
Bae ranz vunz naengh daiz 
Yaek aeu lai haeujsim
Ndoet laeuj gaej yungh ngveiz
Byaek ndei gaej dam gwn 
Nyiengh bouxlaux naengh gwnz 
Vunz riuzmingz gvaq mbanj
(5) 
Gyau vunz yaek gyau sim 
Naek baenz rin dahraix
Yungh saek di cienzcaiz
Bouxgvai dungx cix gvangq
Ok rog baengh duzmaz 
Cingzngeih naek gvaq gim
Gyau vunz yaek gyau sim 
Naek baenz rin dahraix
Song din byaij doh biengz
Boux nyiengh boux cix gvai
Yungh saek di cienzcaiz
Bouxgvai dungx cix gvangq
(6)
Yienznaeuz dwg bouxhoj
Dawz soh mbouj dawz gaeuz 
Miz leih cix doxnaeuz
Caeuq baengzyoux caez faen 
Vah gaej gig doengzban
Caez doxbang doxgoq
Yienznaeuz dwg bouxhoj
Dawz soh mbouj dawz gaeuz
Ranz mbouj miz cixbah
Raemxcaz gingq baengzyoux
Miz leih cix doxnaeuz
Caeuq baengzyoux caez faen

11.Geiq aencingz duh boh
(1) 
Geiq aencingz duh boh
Sinhoj ciengx lwg hung 
Seizneix sou baenz vunz
Yaek hauqswnh boh meh
Boh dajgoeng dawzrap
Meh mbaet bak haiz hoz 
Geiq aencingz duh boh
Sinhoj ciengx lwg hung 
Haemz boh dan gyaez baz
Cienh baenz ma gutgungq
Seizneix sou baenz vunz
Yaek hauqswnh boh meh
(2)
Guhbawx dungx yaek doeng 
Gaej haemz goeng caeuq yah 
Lwg laux yaek aeunaj
Ndaej baz gaej lumz aen
Ciengx lwg hung miznaj
Mwngz cix haq hwnjroengz
Guhbawx dungx yaek doeng
Gaej haemz goeng caeuq yah
Yiengz ra meh gwn cij 
Song hoq gvih gaxnyax
Lwg laux yaek aeunaj
Ndaej baz gaej lumz aen
(3)
Miz lwg ndaej swnj ranz 
Cix mbouj fanz mbouj heiq
Geq liux de fugsaeh
Engq vuenheij ndaw sim
Lwg laux ndaej lawh boh 
Faex soh ndaej guh hanz 
Miz lwg ndaej swnj ranz 
Cix mbouj fanz mbouj heiq
Daihlaeng yaek cunghauq
Daj ciuhlaux yienghneix
Geq liux de fugsaeh
Engq vuenheij ndaw sim
(4)
Ndaej gwn baengh hauxseng
Goengrengz caux gyadangq
Mbouj gingq mbwn caeuq namh
Mbouj lau fangz de yak
Raemx ciengz riuz mouj haeu
Lwg dingq naeuz cix bengz 
Ndaej gwn baengh hauxseng
Goengrengz caux gyadangq
Danh lwg hung baenz lungz
Mbouj lau ngoenz daihhanx(dai)
Mbouj gingq mbwn caeuq namh
Mbouj lau fangz de yak
(5)
Boh bingh rox ganq bingh 
Goj ndi nyinh dwgrengz
Yied ngoenz bingh yied dem
Goengrengz cix roengz namh
Haemh ganq mbouj ndaej ninz
Ndi ndaej gwn donq imq
Boh bingh rox ganq bingh 
Goj ndi nyinh dwgrengz
Cienz ngaenz yungh lwnh bak
Gyonj mbouj ged daeuzseng
Yied ngoenz bingh yied dem
Goengrengz cix roengz namh
(6)
Meh bingh rox ganq bingh
Gaej yungh nyinh goengrengz
Langh lwg lumj cukseng
Cix sien ceng gyadangq
Mbouj lau gyuek lau haeu
Danh lau gaeuj mbouj hingz
Meh bingh rox ganq bingh
Gaej yungh nyinh goengrengz
Meh mbouj caengz goenq heiq
Sien suenqgeiq doxceng
Langh lwg lumj cukseng
Cix sien ceng gyadangq
(7)
Seng lwg mbouj souh gyauq
Boh dauq vaih mingzsing
Ndaej maex mbouj liengzsim
Cix vei cingz boh meh 
Faex gaeuz goj faex gaeuz 
Naeuz maz yax mbouj dauq
Seng lwg mbouj souh gyauq
Boh dauq vaih mingzsing 
Lij ningq boh meh ciengx 
Mbwk liux muenz aencingz
Ndaej maex mbouj liengzsim
Cix vei cingz boh meh
(8)
Lwg hung ndi rox siengj 
Lumj ciengx yeingz langh bya
Mbouj naeuz cix mbouj ndaq
De gag ra ngoenz deuz
Dan gyaez maex baenzsau
Song laux de mbouj ciengx 
Lwg laux ndi rox siengj 
Lumj ciengx yiengz langh bya
Caeuq lwg maex gunjoj(nauhnyied)
Ce boh meh lingh gya
Mbouj naeuz cix mbouj ndaq
De gag ra ngoenz deuz

12.Raeuz caez guh mbanjriengh
(1)
Seizcin yaek ndaem naz 
Aeu vaiz ma doxcoengh 
Ranz ndij ranz roengz doengh 
Doxcoengh bae ndaem gyaj
Ciq cwz mbouj lau dai 
Youngh baez naih duzmaz
Seizcin yeak ndaem naz 
Aeu vaiz ma doxcoengh 
Gag ranz cix gag goq
Ciuh boh yax mbouj coengz
Ranz ndij ranz roengz doengh 
Doxcoengh bae ndaem gyaj
(2)
Vunz caux miuz guh goek 
Vaiz coek gaej langhbuengq 
Caij gomiuz beixuengx
Mbanjriengh (ranzmbanj) cix mbouj yungz
Gaej hawj yiengz haeuj reih 
Duz neix mbouj miz boek 
Vunz caux miuz guh goek 
Vaiz coek gaej langhbuengq
Doihduz haeuj reihnaz
Yaepda gwn baenz luengq
Caij gomiuz beixnuengx
Mbanjriengh cix mbouj yungz 
(3)
Vih duzgaeq duzmou 
Gaej doxdaeuq doxdaj 
Guh vunz lumj duzma
Dienyah cix riuzmingz
Vih gofaex go’byaek
Gaej doxdwk doxsaeux
Vih duzgaeq duzmou
Gaej doxdaeuq doxdaj
Raeuz caez guh mbanjriengh
Boux nyiengh boux hwnjda
Guh vunz lumj duzma
Dienyah cix riuzmingz
(4)
Ngoenz gaej gangjyaya
Cunz ranz laj ranz gwnz
Baklai mbouj baenz vunz
Ngoenz caeuq hwnz aeuqheiq
Gaej yoekyau doengzsauh
Hawj de caux ien’gya
Ngoenz gaej gangjyaya
Cunz ranz laj ranz gwnz
Langh miz seiz doxdingj 
Roxsingj nyiengh song coenz
Baklai mbouj baenz vunz
Ngoenz caeuq hwnz aeuqheiq
(5)
Vunz miz noh miz laeuj
Sou gaej gaeuj dahoengz
Raeuz gwn byaek gvaq ngoenz
Yax guh vunz doengzdoih
Gwn mbanjranz yaek doh
Ok loh de cix naeuz
Vunz miz noh miz laeuj
Sou gaej gaeuj dahoengz
Mbouj guh lwg gaujvaq
Gag caux ma cix baenz
Raeuz gwn byaek gvaq ngoenz
Yax guh vunz doengzdoih
(6)
Dienyah ok iucing 
Loegcin① de yax naih
Mbanjranz lau dahraix
Raen de byaij cix deuz
Gwn bouxgungz bouxsoh
Riuz doh mbanj doh singz
Dienyah ok iucing 
Loegcin de yax naih
Lwnh Bouxcuengh Bouxgun
Gven dou gwn haeuxngaiz
Mbanjranz lau dahraix 
Raen de byaij cix deuz
(7)
Lingh singq mbanj doengzgungh
Ndaw dungx yaek guh ndei
Guh ndaej gwn ndaej bae
Yax gaej vei mbanjriengh
Lwnh ranz gwnz ranz laj 
Ngoenz ma goj doxbungz
Lingh singq mbanj doengzgungh
Ndaw dungx yaek guh ndei
Miz saeh cix doxbang 
Gaej yungh gangj bienzngeiz
Guh ndaej gwn ndaej bae 
Yax gaej vei mbanjriengh
①Loegcin couh dwg beixnuengx caencik.
DAIHSAM BOUHFAENH

13.Youh danq daengz mehmbwk
(1) Youh danq daengz mehmbwk
Bouxhuk dam bienzngeiz
Siengj haq doek ranz ndei
Biengz nanz miz geij boux 
Ngaenz ndaek cix caen ngaenz 
Mbouj dwg doengz caeuq sik
Youh danq daengz mehmbwk 
Bouxhuk dam bienzngeiz
Ndei couj song fwngz caux
Boux gik lai mbouj miz 
Siengj haq doek ranz ndei
Biengz nanz miz geij boux
(2)
Yawj yiengh goj baenzsau
Naj hau mbouj rox ngeix
Ra ndaej doek ranz ndei 
Va dangqseiz yax haih
Nyienh bae guh yahnoix
Mbouj aeu boiq doengzsauh
Yawj yiengh goj baenzsau
Naj hau mbouj rox ngeix 
Va’ngaeux cap haexvaiz
Caen dahraix boihseiz
Ra ndaej doek ranz ndei 
Va dangqseiz yax haih
(3)
Naeuz sou doengh dahnuengx
Yaek gag liengh simdaeuz
Vunzsoh sou mbouj aeu 
Nyienh ra gaeu cug fwngz
Bouxgvai dap bouxbax
Bae lax vaiz langhbuengq
Naeuz sou doengh dahnuengx
Yaek gag liengh simdaeuz
Ra ndaej lwg guhdoj 
Haet haemh goj doxdaeuq
Vunzsoh sou mbouj aeu 
Nyienh ra gaeu cug fwngz
(4)
Sam cib ndi miz gvan 
Rox fanz geijlai heiq
Uengjfeiq ma seiq neix
Gag ngeix hoj guh vunz
Bae rog raen doengzsaemq
Vunz haemq mbouj gyaez han
Sam cib ndi miz gvan
Rox fanz geijlai heiq
Haemh ninz byongh aen congz 
Mbiengj raeuj mbiengj giet nae
Uengjfeiq ma seiq neix 
Gag ngeix hoj guh vunz
(5)
Miz lwg haq hawj vunz 
Ranz de gungz cixbah 
Gaej lingh dawz bae haq 
Lau rox lax aen dai 
Raen giz gwnz giz laj 
Lwggyax dauq baenz vunz
Miz lwg haq hawj vunz 
Ranz de gungz cixbah
Gangj ndaej lwg doengzban
Mbouj yungh cam cienzgyaq
Gaej lingh dawz bae haq
Lau rox lax aen dai
(6)
Lwg hung bae cauxcin
Gaej yiemz binz (hoj) aiq fouq
Bingz ranz ndei ranz couj 
Yax duh sou aencingz
Raen geij boux yiemz hoj
Gangj lohloh mbouj hingz
Lwg hung bae cauxcin
Gaej yiemz binz aiq fouq 
Sai mbwk hab hoenyienz
Yaek doxlienz daengz gyaeuj 
Bingz ranz ndei ranz couj 
Yax duh sou aencingz
(7)
Lwg mehmbwk bae haq
Yaek bae naj caux ranz
Ndaej gwiz ndei guh gvan
Van baenz diengz baenz oij 
Baihndaw rox daemj rok
Baihrog rox guh naz
Lwg mehmbwk bae haq
Yaek bae naj caux ranz
Ranz ndei raeuz cix haq
Caux gya yax mbouj nanz
Ndaej gwiz ndei guh gvan
Van baenz diengz baenz oij
(8)
Dah ndaej daeg lingzleih
Vuenheij caux hong ranz
Siengj lohloh cix van
Gyaez bouxgvan mbouj imq
Roeg guh rongz gyang nga
Haet haemh ma byai faex 
Dah ndaej daeg lingzleih
Vuenheij caux hong ranz 
Doxnauh liux cix gvaq
Gaej guhnyah bae nanz
Siengj lohloh cix van
Gyaez bouxgvan mbouj imq
(9)
Dah ndaej daeg vunzbax
Miz gijmaz vuenyungz
Siengj lohloh cix gungz
Gwn heiq dungx yax imq
Gaemh aen mauh yaek bae
Daengz gyaeuj lae youh ma
Dah ndaej daeg vunzbax 
Miz gijmaz vuenyungz
Duzmeuz caeuq duzma
Caemh gya lau doxbungz
Siengj lohloh cix gungz
Gwn heiq dungx yax imq

14.Boux ndaej maex dungxdoeng
(1)
Boux ndaej maex dungxdoeng
Rox ciengx goeng ciengx yah
Riunyumj mbouj guhnyah
Coenz vah van baenz dangz
Miz coenzhauq coq dungx
Rox dawz hwnj dawz roengz
Boux ndaej maex dungxdoeng
Rox ciengx goeng ciengx yah
Langh miz saek coenz gaeuz
Doxnaeuz liux cix gvaq
Riunyumj mbouj guhnyah
Coenz vah van baenz dangz
(2)
Maex dungx rongh lumj daeng
Ciuq raen laeng raen naj 
Gizgiz guh ndaej ha
Gawq vah dang liengx ngaenz
Caih miz saeh miz maz
Gvan baz caez doxyaeng
Maex dungx rongh lumj daeng
Ciuq raen laeng raen naj
Ganq ranz cix ndeindaet
Mbouj miz saek di ca
Gizgiz guh ndaej ha
Gawq vah dang liengx ngaenz
(3)
Maex dungx gvai rox vunh (siengj)
Raen vunz de rox haemq
Guh hong youh guh daenj 
Haet haemh mbouj dam ninz
Miz beixnuengx hwnjroengz
Ndaw dungx cuenq baenz rumz①
Maex dungx gvai rox vunh
Raen vunz de rox haemq
Haeuj ok rox cangndang
Yax mbouj sang mbouj daemq
Guh hong youh guh daenj 
Haet haemh mbouj dam ninz
(4)
Boux ndaej maex caixhangz
Sim’angq caux baenz gya 
Boux ndaej maex vunzbax
Cix lumj ma caeuq meuz
Ok doengh rox ndaem gyaj
Haeuj ma rox hong ranz
Boux ndaej maex caixhangz
Sim’angq caux baenz gya
Gvan coenz maex youh coenz
Ngoenzngoenz rox doxdaj
Boux ndaej maex vunzbax
Cix lumj ma caeuq meuz
(5)
Maex gwnboih bouxlaux
Itdingh dauq vaih gya
Ngoenz mbouj siengj gaiqmaz
Cix rox bya caeuq noh 
Naeuz coenz han song coenz
Song ngoenz youh doxnauh
Maex gwnboih bouxlaux
Itdingh dauq vaih gya
Danh bouxgvan roengz doengh
Mougoeng de yax gaj 
Ngoenz mbouj siengj gaiqmaz 
Cix rox bya caeuq noh 
(6)
Maex lawz gangjyaya
Daenj buh vaih vaq baengz
Ngoenz lieb mbanj gvaq ngoenz
Haet guhcaemz daengz haemh
Daenj saek geu buh baengz 
Fong baihlaeng baihnaj 
Maex lawz gangjyaya
Daenj buh vaih vaq baengz 
Gvan naeuz youh guhnyah
Cix vaih naj vaih ndaeng
Ngoenz lieb mbanj gvaq ngoenz
Haet guhcaemz daengz haemh
(7)
De mbouj dwen dozfaiq 
Cingq leixhaih ninz ngoenz
Vunz daemj rok caengcaeng
De caengz faen faiqngveih
Haet haemh langh okdaeuj 
Lumj duzbauq ndang raiz
De mbouj dwen dozfaiq
Cix leixhaih ninz ngoenz
Diuz buh sam caengz vaj
Diuz vaq sam caengz baengz
Vunz daemj rok caengcaeng
De caengz faen faiqngveih
(8)
Cuengq gaiqneix dauq laeng
Cix daengq sou mehmbwk
Danghnaeuz guh simnduk
Lumj duzguk ndaw ndoeng
Gaej luenh ceng seiqgyaiq
Gaej haengj vaih najndaeng
Cuengq gaiqneix dauq laeng 
Cix daengq sou mihmbwk
Gaej guh maex simlai
Bouxgvai sim cix cuk 
Danghnaeuz guh simnduk
Lumj duzguk ndaw ndoeng
①Coenz neix dwg gangj boux vunz doeng-heiq.

15.Gou gvan mwngz cix naex
(1)Seiqneix ma lajmbwn
Hab hoenyienz baez neix
Gou gvan mwngz cix maex
Gvaq it seiq doxbang
Miz vah caez siengliengz 
Caux maenzcienz rox hwnj 
Seiqneix ma lajmwn
Hab hoenyienz baez neix
Boh meh sou caez gingq 
Lwg ningq sou caez gyaez 
Gou gvan mwngz cix maex
Gvaq it seiq doxbang 
(2)
Gvan baz cungj caixhangz
Caux gyaranz gunjdat(hoengh) 
Lwgrenz bienqbaenz mak
Ranz yak bienq ranz ndei
Bingz saeh iq saeh hung
Doxyaeng cix mbouj fanz 
Gvan baz cungj caixhangz
Caux gyaranz gunjdat
Doxgyaez ndi rox gaeuq
Mbouj doxdaeuq doxdat
Lwgrenz bienqbaenz mak
Ranz yak bienq ranz ndei
(3)
Gyaez haeux cix cunz naz 
Gyaez baz cix cunz daiq
Doxnaeuz caux seiqgyaiq
Yahdaiq sim vuenyungz
Ma yak cix haeb gaeq
Gvan ndei mbouj dub baz
Gyaez haeux cix cunz naz 
Gyaez baz cix cunz daiq
Doxbaengh youq lajbiengz
Va ciengxlwenx mbouj haih
Doxnaeuz caux seiqgyaiq
Yahdaiq sim vuenyungz
(4)
Dah mbouj miz gya’gyauq
Ngoenzlaeng dauq simlai
Gvan baenz bingh yaek dai 
De bae maij boux rog
Gaeurenz hai sam nga 
Heux go maz daengz laux 
Dah mbouj miz gya’gyauq
Ngoenzlaeng dauq simlai
Vunz mbouj lau saetnaj
Cienh baenz max caeuq vaiz
Gvan baenz bingh yaek dai
De bae maij boux rog
(5)
Raeuz sij cih sawfaenz 
Daengq mbanj gwnz mbanj laj
Ciuh neix guh gvanbaz
Lumj dujva mbouj loenq
Hab hoenyienz baenz sueng 
Seiqneix suenq cingzaen
Raeuz sij cih sawfaenz
Daengq mbanj gwnz mbanj laj
Song raeuz gyaeu bak bi
Yaemfouj lij caemh gya
Ciuh neix guh gvanbaz
Lumj dujva mbouj loenq

16.Guhdoih song bajliuz
(1)
Guhdoih song bajliuz
Caez gangjriu caemh loh
Boux dungxdoeng dungxrox
Caemh loh cix doxndei
Caez caemh vanj gwn byaek 
Doxsaek cix dauq riu
Guhdoih song bajliuz
Caez gangjriu caemh loh
Caemh ranz cix beixnuengx 
Yaek doxnyiengh doxgoq
Boux dungxdoeng dungxrox 
Caemh loh cix doxndei
(2)
Hongloh caez doxnaeuz
Gaej doxdaeuq simsuen
Dah guh yaek caez suenq
Gaej yungh ienq baznangz
Gyonj aeu doeng dauhleix
Gaej cengheiq roegraeuz①
Hongloh caez doxnaeuz
Gaej doxdaeuq simsuen
Ngoenz caez gangj caez riu
Vunz couh riuz bae yienh
Dah guh yaek caez suenq
Gaej yungh ienq baznangz
(3)Bajliuz cingq suenq cin
Caez miz cingz miz eiq
Guh beixnuengz ranz ndei
Cingq seiq neix doxbungz
Daeuj naj cix rox naj
Yaek gangj vah goengbingz 
Bajliuz cingq suenq cin
Caez miz cingz miz eiq
Gyangngoenz caez roengz doengh 
Gyanghaemh caez dozmae
Guh beixnuengx ranz ndei
Cingq seiq neix doxbungz
(4)
Gag boux goq gag gvan 
Haeuj ranz cix mbit gyaeuj
Ndaw cang miz ngveih haeux
Loengh daeuj gwn mbouj diemz 
Lwg gou cix duzlungz 
Lwg mwngz cix duzdangh 
Gag boux goq gag gvan
Haeuj ranz cix mbit gyaeuj
Ngoenz doxceng doxnauh
Caux maz yax ndi daeuj
Ndaw cang miz ngveih haeux
Loengh daeuj gwn mbouj diemz 
(5)
Bajliuz mbouj hab yienz
Caux maenz cienz nanz daeuj
Beixnuengx mbouj hab haeuj
Baengzyoux gaeuq lij ndei
Caih najnuengx najbeix
Caez hab’eiq siengliengz
Bajliuz mbouj hab yienz 
Caux maenz cienz nanz daeuj 
Gangj bouxboux doengzsim
Namh bienq gim okdaeuj
Beixnuengx mbouj hab haeuj
Baengzyoux gaeuq lij ndei
①Coenz vah gangj bae youh gangj dauq heuh guh roegraeuz.

17.Cax faenz raemx mbouj goenq
(1)Faex laux cix faen nga
Gya laux cix faen ranz
Faen liux boux gag ganq
Gyonj caux ranz gunjdat
Miz max cix miz an 
Miz gvan cix miz baz
Faex laux cix faen nga
Gya laux cix faen ranz
Boh caeuq mwngz caez gya
Meh ma gou caemh ranz 
Faen liux boux gag ganq
Gyonj caux ranz gunjdat
(2)
Faen ranz mbouj caez youq
Gag boux gag caux gya 
Boh faen reih faen naz 
Gag boux ra ciengx mingh 
Bajliuz cix doxnyiengh
Beixnuengx cix doxgouq
Faen ranz mbouj caez youq
Gag boux gag caux gya
Caez hab’eiq dahraix
Gag cunz daiq cunz da 
Boh faen reih faen naz
Gag boux ra ciengx mingh
(3)
Maex dungx huk saej loet
Gangj coenz saek bouxgvan
De yaek suenq lingh ranz
Vah cix camz coq yah
Suenq yienghlawz mbouj doeng
Cix naeuz goeng guhcaeg
Maex dungx huk saej loet
Gangj coenz saek bouxgvan
Ranz gwnz gangjyaya
Ranz laj gangjcancan
De yaek suenq lingh ranz
Vah cix camz coq yah
(4)
Sou faen ranz cixbah
Goengyah bouxlawz ciengx
Bajliuz yaek doxnyiengh
Beixnuengx aeu dawz bingz
Aeu gvan mbouj aeu goeng 
Aeu loengx mbouj aeu yah
Sou faen ranz cixbah
Goengyah bouxlawz ciengx
Cax faenz raemx mbouj goenq
Giemq gat hoenz mbouj duenh
Bajliuz yaek doxnyiengh
Beixnuengx aeu dawz bingz

18.Youh danq daengz guhmaiq
(1)
Cuengq duenh gwnz dauq laeng 
Youh danq daengz guhmaiq
Youz mehmbwk bouxsai
Baenz maiq cix dwgrengz
Gag ngeix yiengh laeb yiengh 
Sim siengj caengz laeb caengz
Cuengq duenh gwnz dauq laeng
Youh danq daengz guhmaiq
Ndaej baenz yah baenz goeng 
Cix soengyungz dahraix
Youz mihmbwk bouxsai
Baenz maiq cix dwgrengz
(2)
Bouxsai raeuz guhmaiq
Siengj dahraix yax gungz
Miz haeux ndi rox loengh
Raen vunz youh gag daej 
Boux miz cienz miz naz 
Lingh bae ra yahdaiq
Bouxsai raeuz guhmaiq
Siengj dahraix yax gungz
Gaeqboux rungx gaeqndoq (gaeqgyax)
Ndi rox gyuk roengz doengh
Miz haeux ndi rox loengh
Raen vunz youh gag daej
(3)
Boux mehmbwk guhmaiq
Yax dahraix simliengz
Lwg iq caengz rox siengj 
Niemh daengz gvan youh daej
Cietheiq raen vunz gwn 
Lwg haeb fwngz ndwnj myaiz
Boux mehmbwk guhmaiq
Yax dahraix simliengz
Cawj byaek mbouj gyu youz
Lwg mbouj gwn cix ienq
Lwg iq caengz rox siengj 
Niemh daengz gvan youh daej 
(4)
Vunz fouq miz cienzciaiz
Maex dai ra yah’iq
Souh vei cod ciuh vunz
Gag cingj moiz bae ra 
Bingz aeu ma aeu vaiz
Vunz fouq miz cienzcaiz
Maex dai ra yah’iq
Lwggaet ndi boux ding
Lwg ningq ndi boux cij 
Gyaranz gungz mbouj dij 
Souh vei cod ciuh vunz
(5)
Ciuh neix cingq caux hoj
Ndi miz loh giuz aen 
Rungx lwg noix gou baenz
Rox dauq raen ha doih
It youh siuj aen gwn 
Ngeih guh vunz souh hoj
Ciuh neix cingq caux hoj
Ndi miz loh giuz aen 
Siuj aen gwn cixbah
Youh baenz baz dansaen(ndang dog)
Rungx lwg noix gou baenz 
Rox dauq raen ha doih
(6)
Liengh seiq neix mbouj baenz 
Loeg cib daengz bae liux 
Langh nienzgeij lij siuj 
Cix guhciuh dauq hoiz 
Gyoh lwggyax sinhoj
Yienghyiengh goq ndaej daengz
Liengh seiq neix mbouj baenz
Loeg cib daengz bae liux
Bi doek bi dem laux
Lwg baenz mbauq roxyiuj
Langh nienzgeij lij siuj
Cix guhciuh dauq hoiz
(7)
Ngoenzneix mbouj baenz ndei
Cix it seiq dwgrengz
Danh lwg gou baenz bengz 
Dwgrengz yax mbouj ienq
Baengh goengrengz daeuj ciengx
Mbouj ienq mbwn caeuq deih 
Ngoenzneix mbouj baenz ndei
Cix it seiq dwgrengz
Danh lwg gou baenz vunz 
Mbouj lwnh bae goengrengz
Danh lwg gou baenz bengz
Dwgrengz yax mbouj ienq

19.Danq boux guh mehlaeng
(1)
Danq boux guh mehlaeng 
Yaek cibfaen daihdungx (daihliengh)
Ganq lwg gonq ndaej hung 
Yax lumj lwg bonjfaenh
Langh ngoenzgoenz doxnauh
Yax vaih bauj vaih ndang
Danq boux guh mehlaeng
Yaek cibfaen daihdungx
Lwg meh gonq guhgyax
Rungx de maj baenz vunz 
Ganq lwg gonq ndaej hung
Yax lumj lwg bonjfaenh
(2)
Mehlaeng lwg yaek nyiengh
Gaej doxmieng doxnaeuz
Seiqgyaiq neix duh raeuz
Mbouj you hux you nanh
Mehlaeng yax meh raeuz
Goj yaek aeu ma ciengx
Mehlaeng lwg yaek nyiengh
Gaej doxmieng doxnaeuz
Ciuhlaux daengq yienghneix
Sou yaek geiq simdaeuz
Seiqgyaiq neix duh raeuz 
Mbouj you hux you nanh
(3)
Lwg yax rox guh lwg 
Vah gaej gig mehlaeng 
Miz maz saeh caez yaeng
Nyiengh song coenz najmeh
Gangj vah cix gangj cin 
Daj ndaw sim raeuz fug
Lwg yax rox guh lwg 
Vah gaej gig mehlaeng
Raeuz saet meh cixbah
Guh gyax gingq mehlaeng
Miz maz saeh caez yaeng
Nyiengh song coenz najmeh
(4)
Daengq doengh boux mehlaeng
Gaej haemz lwg mehgaeuq
Aeu goengbingz gvaq gyaeuj
Mbouj hawj bouxlawz vei
Langh miz bya miz noh 
Aeu itloh caez faen 
Daengq doengh boux mehlaeng
Gaej haemz lwg mehgaeuq
Ndaw sim raeuz goj maengx
Doxcaengz ok lawz daeuj
Aeu goengbingz gvaq gyaeuj
Mbouj hawj bouxlawz vei
(5)
Mehlaeng boh hix laeng
Gangj coenz caengz coenz ndaq
Langh rox gyoh lwggyax 
Dienyah cingq riuzmingz
Meh gyaez boh yax gyaez
Gangj coenz ndei coenz maengx 
Bohlaeng meh hix laeng
Gangj coenz caengz coenz ndaq
Ndaw dungx rongh baenz caw
De cix dawz ndaej gvaq
Langh rox gyoh lwggyax 
Dienyah cingq riuzmingz
(6)
Lwggyax cix siliengz 
Haemh gag ienq gag daej 
Meh aeu hoz bae gyaez
Lwg cix geiq cod ciuh
Gaeqndoq caengz miz bwn 
Gag haeuj rum ra nengz 
Lwggyax cix siliengz
Haemh gag ienq gag daej 
Soujhauq ndwenngoenz rim 
Ndaw sim gyoet baenz nae
Meh aeu hoz bae gyaez
Lwg cix geiq cod ciuh

20.Fwen byai
(1)
Caux song gawq sawfaenz
Ce daihlaeng daihnaj
Lwnh bouxgvai bouxbax
Sou dawz ma gag nyimz
Ciuhgeq byaij daeuj gvaq
Coenz vah dangq liengx ngaenz
Caux song gawq sawfaenz
Ce daihlaeng daihnaj
Ciuh vunz gyaeu bak bi 
Mbouj miz di gangj gyaj
Lwnh bouxgvai bouxbax
Sou dawz ma gag nyimz
(2)
Lajmbwn cien diuz loh 
Miz diuz soh diuz gaeuz 
Cawjeiq sou gag aeu 
Geiqmaeuz sou gag ngvanh
Seng raeuz ma lajmbwn
Yaek guh vunz simsoh
Lajmbwn cien diuz loh
Miz diuz soh diuz gaeuz
Rungh miz sang miz laeg
Saeh miz naek miz mbaeu
Cawjeiq sou gag aeu 
Geiqmaeuz sou gag ngvanh

*Bonj sawfwen neix Gvangjsih Minzcuz Cuzbanjse 1984 nienz 10 nyied cuzbanj.
"""

sawgeq["GINGSEI BOHROXDOH"]="""GINGSEI BOHROXDOH

Cien fanh mbaw rong faex
Mbouj couq ndaej duj va
Cien fanh bonj saw na
Mbouj ha Bohroxdoh


MOEGLOEG


Fwen Nduj
Bien Daih 1  Rangh Mo Cauh Mbwnndaen
Bien Daih 2  Rangh Mo Cauh Vunz
Bien Daih 3  Rangh Mo Cauh Fanh Gaiq
Cieng Daih 1  Mo Ra Raemx
Cieng Daih 2  Mo Cauh Feiz
Cieng Daih 3  Mo Rouh Hoenz Haeux
Cieng Daih 4  Mo Rouh Hoenz Vaiz Cwz Max
Cieng Daih 5  Mo Rouh Hoenz Mou
Cieng Daih 6  Mo Rouh Hoenz Bit Gaeq
Cieng Daih 7  Mo Rouh Hoenz Bya
Cieng Daih 8  Mo Cauh Ranz Suen Muengx
Bien Daih 4  Rangh Mo Cauh Saeq Vuengz
Bien Daih 5  Rangh Mo Cauh Cih Saw
Bien Daih 6  Rang Mo Leix Ngeih
Cieng Daih 1  Mo Doengzlingz
Cieng Daih 2  Mo Hanqvuengz
Cieng Daih 3  Mo Byat Nangzbawx
Cieng Daih 4  Mo Byat Lwgsai
Cieng Daih 5  Mo Byat Lwgmbwk
Cieng Daih 6  Mo Souh Geuj Yo Goemq
Cieng Daih 7  Haeuj Yienh Laeuj
Bien Daih 6  Rang Mo Bengbwi




FWEN NDUJ
      
（ 一 ）

Cingj baeuq daengz hoiq daengq
Cingj baeuq naengh hoiq naeuz
Geiq haeuj aek dingqnyi
Caeb rwz swix dingqnyi
Dingqnyi sing haep hai
Dingqnyi bak gvang rox
Dingqnyi gou mo soq
Sam gaiq sam vuengz ceiq
Seiq gaiq seiq vuengz cauh
Vuengz cauh laep cauh lienz
Vuengz cauh dien cauh deih
Daih’it baiq diendeih
Diendeih hawj gou baenz
Daihngeih baiq mbwnndaen
Mbwnndaen hawj gou rox
Daihsam baiq diendaek
Daihseiq baiq baeksaenz
Cingj gvang’yinz saenzsix
Gvang’yinz haeuj laj swj
Saenzsix youq laj lae
Bae ma mbouj baenz bingh
Daihhaj cingj cojsae
Daihroek raez cojgyauq
Daihcaet cingj daengz Baeuqroxdoh
Moloeggyap roengzdaeuj
Daihbet cingj daengz baeuq congznaengh
Yah daengqdoengz roengzdaeuj
Daihgouj cingj daengz samcoj nguxdaih
Daihcib cingj daengz yah mbwnbuenx
Nangzbuenx byat roengzdaeuj
Gou lwnh goek ciuhgonq
Gou naeuz lonh ciuhnduj
Meh gou lwg ranz laz
Ma haq bae ranz loeg
Miz roek dou beixnuengx
Beix daih’it gou daeuj
Hwnjbae gwnz buenq max
Beix daihngeih gou daeuj
Roengzbae laj buenq vaiz
Beix daihsam gou daeuj
Liuzlaih bae dwk caeg
Beix daihseiq gou daeuj
Din fwngz naek guh cangh
Beix daihhaj gou daeuj
De bae cihhozyangz
Haujhanq bae dangqnaj
Gwih maxva liengzlou
Saeq suj hix mbouj guenj
Suj gvang hix mbouj naeuz
Dan lij gou daihroek
Goj lij gou doekcod
Saw baeuq hawj gou doeg
Rok baeuq hawj gou dawz
Bak gou rox guh mo
Hoz gou ngawz cih gyauq
Diendeih hawj gou baenz
Mbwnndaen hawj gou rox
Hawj gou rox ciengx ndang
Hawj gou damz ciengx mingh
Baihgwnz roengzdaeuj raez
Biengz gyae hwnjdaeuj heuh
Cingj gou bae guh mo
Coenz neix damz baenz neix
Rangh neix bwi baenz neix
Sam gaiq sam vuengz ceiq 
Seiq gaiq seiq vuengz cauh
Naeuz mwngz baeuq roxdoh
Naeuz mwngz mo loeggyap
Mwngz hab hoih laj mbwn
Vunz ciuhgonq baenz vax
Gyax ciuhgonq baenz bamz
Bouxlawz vax mbouj cam
Bouxlawz bamz mbouj haemq
Haemq baeuq caux baenz bang
Cam baeuq caux baenz byat
Coenz hauq baeuq dwg lawz
Riuz ma daengz ciuhneix
Ciq ma daengz ciuhlaeng
Fanh coenz baeuq rox liux
Vuengz lawz vuengz rox raeuh
Geij gaiq vuengz geij cam
Geij bang vuengz geij haemq
Gaiqlawz beng gaiqlawz
Genglawz soq yienghlawz
Caux dawz noh gap bya
Cauh aeu bit aeu gaeq
Macoh caux dwknoh
Ndaej ndij mwngz bouxlaux
Sam cib boh aen ndoeng
Hix sw mwngz bouxlaux
Moj caz soengz ndei raeuh
Ngeihcib bet singsuk
Hix sw mwngz bouxlaux
Cauh gun minz beksingq
Saw dingh yiuj dingh ranz
Hix sw mwngz bouxlaux
Saw yauqan dwk deih
Saw guh reih guh naz
Hix sw mwngz bouxlaux
Saw hab giuz hab fai
Saw guh cai guh goengq
Hix sw mwngz bouxlaux
Saw guh lienh guh giuz
Saw laeb giuz bouj mingh
Hix sw mwngz bouxlaux
Guh caeg caeg hix vuengh
Guh gyong gyong hix hongz
Dang bing bing hix dat
Hix sw mwngz bouxlaux
Sam cib langh ing lag
Bak cien langh ing ciengz
Hix sw mwngz bouxlaux
Sam cien diuz cah laj
Haj cib max an loeg
Hix sw mwngz bouxlaux
Roek cib max an veh
Bak ngeih meh vaizmaen
Sam cib ngaenz yienzbauj
Hix sw mwngz bouxlaux
Laux le dauq hawj souh
Souh ndij mwngz bouxlaux
Cauh giz douz maj menq
Gang liengjyiemh gvaq gai
Hix sw mwngz bouxlaux
Gyaeb faedraiz gvaq loh
Ngoenz soq haeuj sam monz
Hix sw mwngz bouxlaux
Ngoenz dwk congz gwn laeuj
Ngoenz haeuj ciuz sam dauq
Hix sw mwngz bouxlaux
Hak laj soengq haeuxliengz
Hix sw mwngz bouxlaux
Vuengz gwnz soengq gyong luiz
Hix sw mwngz bouxlaux
Coenz baeuq gauh neix cod
Coenz baeuq daengz neix dauq
Rangh baeuq bwi baenz neix
Ranz baeuq youq laj gamj
Mbanj baeuq youq laj bya
Ngoenz gwn laeuj gwn caz
Ra baeuq daeuj bengbwi
Ra baeuq daeuj coih coenz
Ranz bouxlawz hoj lwg hoj cing
Cingj baeuq daengz goj miz
Ranz baeuxlawz hoj ngaenz hoj cienz
Cingj baeuq daengz miz lai miz daih
Ranz bouxlawz baenz bingh baenz gyaej
Cingj baeuq daengz goj ndei
Ranz bouxlawz baenz swenq baenz saeh
Cingj baeuq daengz goj sanq
Vunz bae coux baeuq daeuj
Boux bae raez baeuq daeuj
Dwngx faexsan baeuq daeuj
Ndang bouxlaux baeuq daeuj
Bax coengsaw baeuq daeuj
Dawz inqsaenq loeg’yaemz baeuq daeuj
Cingj baeuq daengz cix haeuj
Cingj baeuq daengz cix naengh
Baeuq haeuj naengh hoiq naeuz 
Baeuq ma daengz hoiq lwnh
Mbouj lwnh bouxlawz gyae
Mbouj naeuz vaelawz wnq
Lwnh ma boux gyacawj
Lwnh ma baeuq sujranz
Naeuz ma gvang sujbuh
Naeuz gaiq boux vazsingq
Bi’gonq de youq hauh
Sauhgonq de youq ndei
Ok aen bi neix daeuj
Haeuj geij ndwen neix ma
Ranz de get dauq ndaej
Ranz de gyaej dauq baenz
Bingh boux laemx boux lingx
Seng boux ninz boux hwnq
Cai nanh hix mbouj siu
Bingh siuliuz mbouj sanq
Guh gaiqmaz mbouj ndei
Ceiq gaiqmaz mbouj baenz
Doz gimngaenz mbouj ndaej
Ranz de yungq dauq ya
Ra baeuq daeuj bengbwi
Cingj baeuq daeuj coih coenz
Cingj bouxgeq daeuj hab
Cingj bouxmo daeuj hauq
Cingj bouxdauh daeuj naeuz
Cingj mo loeggyap daeuj yo
Cingj baeuq roxdoh daeuj bauj
Yo sim yo gvaq nauq
Bauj sim bauj gvaq bi
Ndei cien bi fanh daih

（ 二 ）

Ciengq gaj cwz caeq cojcoeng
Cingj dojdeih fazyungh
Cingj dojdeih byonghranz
Cingj dojdeih lajluengq
Cingj sam baez
Raez sam dauq
Dwen liux miz sa gaejbah coemh Dojdeih
Miz mbaiq gaejbah gwn
Naeuz coh hawj mwngz raez
Naeuz vae hawj mwngz cingj
Baksok bae cingj laux loh dungx
Cingj boux swiq bya roz
Cingj boux so bya hung
Bak dungx hoemj baihgwnz
Bak dungx ai baihlaj
Cingj boux doeng dungxfaz
Cingj boux vat dungxluengz
Cingj boux lwg gaibya
Cingj boux baq ciemfaz
Cingj boux haem dongh laeg
Cingj boux baek dongh genq
Bae cingj boh ndaw ranz
Bae cingj gyang ndaw dangq
Bae cingj boux baeuqda
Bae cing boux yahdaiq
Bae cingj boux roengz saeu
Bae cingj boux baeuqgeiq
Bae cingj boux roengz sa
Bae cingj boux yahgeiq
Bae cingj baeuq Ngeihlangz
Bae cingj gyang ngeihciuh
Baeuq sam ciuz yah sam ciuz
Bae cingj vunz ciuhnduj
Bae cingj boux ciuhgonq
Cingj boux vae veiz
Cingj boux beixnuengx
Bae cingj boux haed haz
Bae ra boux gang saeng
Bae cingj baeuq fanzgoj
Bae cingj baeuq cojvuengz
Cingj boux vuengz raemxsaw
Cingj boux vadhoenz bae
Ranz baeuq youq rincij
Dieg baeuq youq gwnz haw
Cou baeuq youq Andoeng
Bae daengz miuh de ra
Bae daengz nyaz de cingj
Bae daengz henz de raez
Bae cingj haemq daengz vunz ciuhnduj
Bae cingj haemq daengz vunz ciuhgonq
Bae cingj sam cib ngeih guh baed
Bae cingj caet cib ngeih guh six
Bae cingj boux aemq lwgmaenj
Bae cingj boux baen lwgmiuz
Cingj boux doek lwgvunz
Cingj boux fouz mehsok
Cingj doengdien daihvuengz
Mohit daihvuengz
Ranz Hozceiz hawgiuj
Nazsa daih miuh
Baujbungz cingq gemh
Bae cingj boux bohsaenz
Bae cingj boux mehsae
Cingj boux mo raemxcingx
Cingj boux cimz raemxsaw
Ranz de youq lixlinz gyang ni
Youq lixliz gyang haij
Bae daengz miuh de caz
Bae daengz nyaz de haemq
Bae cingj laux ciuh gaeuq
Bae cingj baeuq vangq feiz
Cingj boux gwn lwgnguh guh ngaiz
Cingj boux gwn ragndaij guh fwx
Gwn lwgnguh guh caeuz
Gwn lwgnyouz guh fwx
Cingj boux hoj mbouj lwg
Cingj boux hong mbouj liengz
Bae cingj boux gyaeuj nya
Bae ra boux gyaeuj raez
Bae cingj boux gai gvak
Bae cingj boux cuengq goenh
Bae cingj boux dwk baengz
Bae cingj boux roengzcok
Bae cingj boux roengzndang
Boux soengqndang haeuj ndoeng
Boux soengqndang haeuj gamj
Cingj boux raeuj baenz feiz
Cingj boux ndei simsoh
Cingj boux doek lwghoengz
Cingj boux caem ndangfiengh
Cingj boux naep ndangcai
Cingj bouxsai ndangseuq
Cingj mwngz boux coih mbanj
Cingj mwngz boux hanh caengh
Cingj boux guenj raemxlinz
Cingj boux hwnq dingh geng
Bae cingj boux limzloz
Bae cingj boux gyangzgyeu
Cingj boux faenj hamh bamj
Cingj boux veh hamh mbaeu
Cingj boux luih faexroiz guh haengj
Cingj boux diz faz genq guh deng
Bae c ingj boux hwnj haw
Bae cingj boux dawz rap
Bae cingj boux daz so
Bae cingj boux hwnj faenz
Bae cingj boux gaj cwz gwn ndok
Bae cingj boux dok cwz gwn saej
Laj mbwn cingj doh caez
Cien vae raeuz cingj liux
Cingj heuh Baeuqroxdoh
Cingj heuh mo loeggyap
Sou boux sien boux vuengz
Naengh cingq gyang daeuj gonq
Gonq nduj sou hwnj romh
Hwnj gonq cauh vunzbiengz
Biengz deih bonj mbouj lumz
Lij ciuq mwngz guh dongh
Guh dongh hawj sujranz
Guh gyang hawj sujbuh



Bien Daih 1  Rangh Mo Cauh Mbwnndaen


（ 一 ）

Sam gaiq sam vuengz ceiq
Seiq gaiq seiq vuengz cauh
It vuengz cauh go’gauj
Ngeih vuengz cauh golimh
Bakdou laj fih nding
Bakdou singz fih rongh
Dongh ranz vuengz fih cauh
Baed sam bauj fih ciq
Miuh aencih fih daengj
Mbouj rox ndwen rox ndaep
Mbouj rox laep rox haemh
Mbouj rox daemq rox sang
Mbouj rox vang rox raeh
Vuengzdaeq fihcaengz cauh
Ciuhlaux fihcaengz ceiq
Lauxgun cauh diendeih
Lauxgun ceiq yinhyangz
Lauxgun cunz lueg guek
Mbouj baenz biengz baenz deih
Dien ndij deih doxgaep
Goep ndij gvej doxaemq
Baeuq ndij bawx caemh ninz
Lungz ndij liuz caemh mbonq
Byaj gaemh baenz gonj rin
Byaj gaenx baenz gonj ranx
Baenz gonj rin dingh mbanj
Baenz gonj ranx dingh biengz
Mbouj baenz biengz baenz deih
Ciuhgonq gien yienz gyauj
Ciuhlaux giq yienz giq
Cauh song meh nengzyae
Cauh song meh nengzcongz
Nengzyae rox gaet gongq
Nengzcongz rox gaet ganz
Bak de lumj bak bit
Yiengh mbouj lumj duzbit
Rib de lumj rib laemh
Yiengh mbouj lumj duzlaemh
Rib de hoemz baenz yangj
Song fiengh hoemz baenz gawq
Dwk cihca cihcag
Bak gwn bak de raez
Mbaw doek laj baenz fanh
Bak de gwn mbaw faex
Haex doek laj baenz bat
Ndaej sam bi cixgyaed
Ndaej caet bi cixgyaeh
Rin caux sek gahraeb
Hai gyaepsae gahriemh
Bauq song sam mbanj laj
Bauq seiq haj mbanj gwnz
Cib boux cib diuz cag
Bak boux bak diuz lienh
Cien boux gaen diuz muengx
Baq rin guh song fiengh
Bag ring uh song gep
Gep ndeu hwnjbae gwnz
Cauh baenz mbwn coux byaj
Cauh baenz fwj doxlienz
Cauh baenz dien baenz deih okdaeuj
Baenz ndaundeiq caxyeh
Cauh baenz byaj caxyiengh
Gep ndeu roengzbae laj
Cauh baenz ndaen coux ngieg
Ngieg cauh sok cauh sueng
Lungz gouj gyaeuj cauh mboq
Vuengz gamjloh cauh roen
Hwnz lienz ngoenz guenj daeh
Ngoenz daeh ngoenz bae dingz
Daeh yienghlawz mbouj liux
Sam gep bae sam cih
Seiq gep bae seiq fueng
Cauh seiq geiq yinhyangz
Caux hai dien laeb deih
Lij gonj ndeu gazgoek
Boek bae sam yamq roen
Bienqbaenz meh cwzmaeg
Bienqbaenz daeg cwzraemx
Cwzmaeg ciuhgonq hung
Cwzraemx ciuhgonq laux
Dahhaij cib soem laeg
Raemx daengz aek cwzlangh
Dah caiz cib soem gvangq
Raemx daengz mbaq cwzraemx
Raemx bid bae bi ma
Cauh baenz ngamz dahloengh
Raemx bid bae bi ma
Cauh baenz doengh dahlaux
Bak cwz ndumq daengz lawz
Cauh baenz dingh caekcaemh
Din cwz caemq daengz lawz
Cauh baenz raemx cihciengh
Rieng cwz rag daengz lawz
Cauh baenz roen doxcoh
Cauh baenz loh doxdoeng
Cauh baenz roen doxgap
Ciuhgonq mbwn cauh gonq
Ndaen cauh laeng cij nduj
Mbwn goemq namh mbouj daengz
Mbwn goemq ndaen mbouj doh
Gyaet dawz namh doxhaeuj
Caeu aeu namh doxcomz
Baenz bo daemq bo sang
Baenz bo vang bo raeh
Vuengzdaeq cauh ywz mbwn

（ 二 ）

Lauxgun cauh diendeih
Lauxgun ceiq yinyangz
Lauxgun cunz lueg guek
Cauh baenz biengz baenz deih
Ceiq aen ndwen dangngoenz
Haemh roengz haet dauq hwnj
Caux dinghcinj laj mbwn
Caux rox laep rox haemh
Cauh bo daemq bo sang
Cauh bo vang bo raeh
Cauh baenz ngamz dahroengh
Cauh baenz doengh dahlaux
Ciuhgonq mbwn cauh gonq
Gwnz mbwn hoengq bahgyaep
Sien lau coeb lau caix
Sien aeu liek bae fong
Baenz fwjfuenx fwjbik
Laj ndaen coeb bibuengz
Sien lau coeb lau caix
Sien aeu luengz bae hanh
Baenz namhhenj namhnding

（ 三 ）

Gaj cwz caeq cojcoeng
Caez doengz gwn fwi heiq
Laeuj haeuxmaeg daeuj hai
Laeij haeuxdaiz ma et
Et bae gwnz
Cunz bae laj
Coq gaiq cenj daih’it
Coq gaiq cenj daihngeih
Baeuqroxdoh gwn gonq
Coq gaiq cenj daihsam
Coq gaiq cenj daihseiq
Cojcoeng gwn guh doh
Coq gaiq cenj daihhaj
Coq gaiq cenj daihroek
Caezgya gwn lienghleih
Gwn guh heiq ndeu liux
Coq gaiq cenj daihcaet
Coq gaiq cenj daihbet
Naek naemq gwn gyoengq doih
Caeq sam coj guh doh
Naek naemq naj congz daiz
Baiz sengdaeuz ma gingq
Coq gaiq cenj daihgouj
Coq gaiq cenj daihcib
Baeuqroxdoh naengh gyang
Cuenz sam coj daeuj naengh
Coq gaiq cenj cib’it
Coq gaiq cenj cibngeih
Gwn liux lienghleih gangj gojgaeuq
Gwn leux caez sim gangj gojgeq
Saemq gaiq gaeuq mwngz baenz
Saemq gaiq vaen mwngz ceh
Fukyienz youq lienghleih
Fukgviq fanh cien nienz
Gwn leux sim sienh gaejbah gangj
Daizdangq gaejbah naeuz
Rod gouh dawh faexgangj
Gangj gaiq coenz laj mbwn
Rod saenj naq faexhung
Gangj laj mbwn ciuhgonq
Raq de caengz miz vunz
Namh ndij mbwn guh gyoengq
Caengz rox laep rox haemh
Caengz rox daemq rox sang
Fih caengz cauh laj deih
Fih caengz ceiq ronghndwen daengngoenz
Baeuq youq gwnz ciuq raen
Sien youq gwnz guh dingh
Guh gaiq inq daeuj baen
De cix cuengq duz vuengz Buenzguj
Mbwn cix hai song fiengh
Mbwn cix bienq song baih
Baenz loh hawj de roengz 
Baenz roen hawj de daeuj
Buenzguj daeuj cauh namh
It Buenzguj daeuj cauh
Buenzguj daeuj cauh rin
Cauh ronghndwen daengngoenz
Buenzguj ndij doengz cauh
Buenzguj caen lihhaih
Cauh dien’gaiq fih yinz
Cauh mbwn fih lienghleih
Cauh laj deih fih rengz
Cauh laj ndaen fih gvangq
Daengngoenz dauq miz raeuh
Daengngoenz mbouj rongh hau
Ndwen ndau  dauq miz raeuh
Ndwen ndau mbouj rongh singj
Baeuq youq gwnz ciuq raen
Sien youq gwnz guh dingh
Guh gaiq inq daeuj baen
De yaeng cuengq gaiq duz Dienvuengzsi
Raq de Dienvuengz daeuj cauh mbwn
Cauh fanh guq lienghleih bet bak bi
Mbwn yaeng sang lienz sang lienz langh 
Huj yaeng sanq bae gwnz
Mbwn yaeng rongh byai ranz
Huj yaeng sanq bae nemz
Mbwn yaeng yuenz seiq mienh
Baenz dieg hawj daengngoenz
Baenz roen hawj bwzdaeuj
Baenz dieg hawj ronghndwen
Baenz roen hawj ndaundeiq
Cauh guh bi vanz bi
Cauh guh ndwen vanz ndwen
It Dienvuengz daeuj cauh
Dienvuengz cauh dauq baenz lienghleih
Dienvuengz youh dauq bae gwnz
Dauq bae mbwn dien’gaiq
Youh dauq fiengh bouxsien


Bien Daih 2  Rangh Mo Cauh Vunz

（ 一 ）

Baeuqroxdoh boux sien
Mbin daeuj biengz guh dingh
Guh gaiq inq daeuj baen
De cix daih’it cuengq duzgaeq
Daihngeih cuengq duzma
Daihsam cuengq duzmou
Daihseiq cuengq duzvaiz
Daihroek cuengq duzmax
Daihcaet cuengq duzvunz
Raq de deihvuengz dauq bae gwnz
Vunz mbouj baenz lienghleih
Gyaeuj dam gwnz mbouj miz 
Baenz gaiq noh mbouj miz
Hozgaeng heiq mbouj miz
Mbouj miz hwk hangz baz
Mbouj miz ga miz neq
Yaek byaij cix daemj faex
Yaek bae cix rouxringx
Baeuq youq gwnz yawj raen
Sien youq gwnz guh dingh
Guh gaiq inq daeuj baen
De yaeng cuengq duzvuengz seiq ga
Roengzdaeuj laj cauh vunz
Cauh guh gen guh ga
Haz bangx baq daeuj byaeu
Vaenj namh guh gyaeuj iu
Baenz lwg vunz riunyumj
Bouxsai cix coq mumh
Mehmbwk dungx coq neq
Baenz bouxcoz bouxgeq
Baenz lwgnyez bouxlaux
Raq de laj deih dauq miz vunz 
Vunz laj mbwn miz doh

（ 二　）

Saemq gyoengq doih laj mbwn
Saemq gyoengq vunz laj deih
Saemq boux gwn gaiq bonj haeux laux
Dingz ndeu gwn leux mbouj rox gangj
Dingz ndeu rox gangj mbouj rox bae
Boux vax cix vax lai
Boux gvai cix gvai raeuh
Baenz sam daengj beksingq laj mbwn
Baenz sam daengj bouxminz laj deih
Raq de saw saenq mbouj rox mai
Saw caiz mbouj rox naj
Mbouj miz lwnz miz leix
Fihcaengz miz gveigawj dauhleix
Raq de gaj boh bae guh ranz
Gaj lan bae coh daiq
Baeuq cix bae ndij bawx caemh swiz
Gwiz cix daeuj ndij daiq caemh mbonq
Baeuq youq gwnz ciuq raen
Sien youq gwnz guh dingh
Guh gaiqinq daeuj baen
De yaeng cuengq duz vuengz seiq naj
Vuengz daeuj bet bi nduj
Vuengz daeuj ndaej gouj bi lai
Vuengz cauh cib ngeih aen ronghndwen
Cauh cibngeih aen daenggnoenz
Raqde sam bi rengx
Seiq bi cienq mbouj fwn
Rumz sam bi mbouj daengx
Ndit seiq bi nyanz haemh
Gyang ranz ce gaeq saiq 
Gwiz raen daiq mbouj dongx
Haeux gyang naz mbouj hwnj
Maenz laj lueg mbouj fag
Mak sam bi mbouj lwg
Vunz sam bi mbouj haeux
Haeux nyamh lwg mbouj miz 
Mou sam bi caemh maen
Beksingq goj lw dingz
Bouxminz dai bae donh
Vuengz cauh raemx dumh mbwn
Cauh guh vun dumh huj
Raq de laj deih doengz dumh yinz
Laj mbwn doengz dumh liux
Goj lix song beixnuengx fuzyih
Song de beixnuengx guh gvanbaz
Song de doxra guh gyaeujyah
Doengz youq sam bi nanz
Doengz cangz seiq bi muenx
De cix fanz caz cuj
De cix fanz gouj ndwen
Miz duz lwg rinbaenz
Dingz hwnz cix doekfag
Fuzyih beixnuengx siengj gwq vaeng
Guh lawz miz lwg mbouj baenz lwg
Miz lwg baenz rinbaenz
Dawz bae diq laeng luengq
Soengq bae ce din faz
Gou okbae loh gouz mbwn
Okbae roen gouz sien
Baeuq roxdoh cix vah 
Mo loeggyap cix naeuz
Beixnuengx guh bohmaex
Beixnuengx saej ndeu seng
Sou cix gaj vaiz an bohmeh
Gaj vaiz caeq cojcoeng
Fuzyih ndaejnyi coenz hauq neix
Niemh coq laj hozsae
Gyaez coq laj daej dungx
Suk dinswix doxma
Suk dingvaz yaeng dauq
De cix gaj vaiz an bohmeh
Gaj vaiz caeq cojcoeng
Fuzyih dauq bae laeq
Maex de dauq bae cim
Lwg de gyaeuj dauq miz
Gen ga noh dauq miz 
Boh sim van bae coux
Meh sim fug bae aeu
Lienz seiz baenz bouxguen bouxhak
Baenz vunz bak vunz cien
Lengqboux hix lengq heuh guh vae
Youh lengq raez guh coh
Gaj vaiz an bohmeh
Gaj cwz caeq cojcoeng
Cauh ok raq de daeuj
An sam coj cix souh doq geh
U bohmeh cix geh hawj lwglan
Gyadangz cix rienghleih
Fukgviq fanh cien bi
Raqde fuzyih cauh beksingq laj mbwn
Seng bouxminz laj deih
Beksingq daenj mbouj yinz
Bouxminz gwn mbouj imq
Beksingq luenh gunbyanz
Bouxminz luenh gunswh
Baeuq youq gwnz cix raen
Sien youq gwnz guh dingh
Guh gaiq inq daeuj baen
De yaeng cuengq duzvuengz cae rauq
Mbwn cix hai song benq
Mbwn cix bienq song baih
Baenz loh hawj de roengz
Baenz roen hawj de daeuj
Baeuq hawj haj baenj vaen haeuxsuen
Sien hawj roek baenj vaen haeuxnah
Doek coq baih’wnq haij
Ndaem coq baih’wnq dah
Haeuxnah ceh baenz sam bak rieng
Haeuxsuen bienq baenz seiq bak yiengh
Roegraeu hamj dah dawz mbouj ndaej
Roeggaeq hamj haij mbin mbouj daengz 
Son duzmax gvaq dah
Gyauq duzvaiz youz haij
Duzmax gvaq dah ndaej haeux ma
Duzvaiz gvaq haij ndaej haeux dauq
Sam bak vaen haeuxnah
Seiq bak yaen haeuxsuen
Beksingq co miz gwn
Bouxminz co miz ciengx
Gwn haeux neix cix souh
Gwn haeux neix cix ceh
Raqde beksingq ndaej gwn yinz
Bouxminz ndaej gwn doh
Angq aen baeuq roxdoh
Angq aen mo loeggyap

Bien Daih 3  Rangh Mo Cauh Fanh Gaiq

Cieng Daih 1  Mo Ra Raemx

Sam gaiq sam vuengz ceiq
Seiq gaiq seiq vuengz cauh
Gonq huz laep huz lienz
Gonq huz dien huz deih
Mbwn doek daemq baxliemh
Dawz ndaundeiq guhcaemz
Cim ndaundeiq bae youx
Bawx daem sak dongj mbwn
Baeuq bag fwnz dongj fwj
Baeuq caemh ca raez hit
Yah caemh cit raez heu
Fwj caux deuz bae gvangq
Fwj caux hwnj bae sang
Sam bi rengx lihlid
Seiq bi ndit lihlinh
Doq guh rongz gyaeuj rin
Dinz guh rongz gyaeuj raiq
Gwiz raen da mbouj baiq
Daiq raen gwiz mbouj dongx
Sam bi rongj mbouj daem
Seiq bi raeng mbouj rwenh
Liux aen doengh mbouj hwnj
Maenz aen ndoeng mbouj fag
Baek dongh lag mbouj haeuj
Haeux nyamh lwg mbouj miz
Bi gaz bi yakraeuh
Gouh ma dai sueng loek
Coeg ma dai sueng rij
Bawx bae dah dai dah
Yah youq ranz dai ranz
Bawx bae dah dai hozgan
Yah youq ranz dai hozhawq
Bae laj mbouj ndaej gwn
Bae gwnz mbouj ndaej youq
Vuengz caux ndiep mbouj dwg
Vuengz caux caek mbouj ndei
Mbanj miz vuengz cam vuengz
Mbanj miz baeuq cam baeuq
Bae cam baeuq roxdoh
Bae cam mo loeggyap
Baeuq roxdoh caux ap
Mo loeggyap caux naeuz
Bauq song sam mbanj laj
Bauq seiq haj mbanj gwnz
Mbangj boux gvaeh cih dah dauq gwnz
Mbangj boux cunz cih dah dauq laj
Raen go nguh ndeu hung
Raen go mungz ndeu laux
Sam bak dah doxndij
Seiq bak rij doxgap
So bae dwk sixsag
Gvak bae dwk cixcag
Gud roengz sam ciengh laeg
Gud roengz caet ciengh gvangq
Caux raen mboq caegcaemh
Caux raen raemx caegciengh
Caux raen mboq caegyaenx
Bya’inj ma cuengq gyaeq
Dap boux raeb ma coh
Doh boux doh bae gwn
Cou vuengz vunz gwn doh
Vuengz caux riu baxlangh
Vuengx caux angq baxrumh
Bae laj caux ndaej gwn 
Bae gwnz caux ndaej youq
Bawx dawz byoi bae sah
Yah dawz vaq bae saeg
Coeg dawz byoi haeuj gamj
Gamz dawz byoi haeuj vaengz
Ra mbouj raen doxndaq
Yah ndij bawx doxceng
Bawx ciuhgonq bawx rengz
Dingj dwk yah roengz lingq
Caenh dwk yah roengz laj
Yah caemhca raezhit
Yah caemhcit raezheu
Gou mbouj beu mbouj famh
Gou laeg byoi mwngz bawx
Naj gou bik baenz romj
Fwngz gou fuenx baenz a
Da gou coenx gou vuq
Mwngz gya’ndwi gou bawx
Doek cazlaeuj gaiq mwngz 
Daeuj cazndaengq gaiq mwngz 
Ndaej gwn mbouj ndaej bae
Ndaej bae mbouj ndaej hwnq
Ndaej sam bi bae’naj
Ndaej haj bi dauqlaeng 
Noh youq baq hazmuengz
Vueng youq ndoeng reih liu
Gaeuh youq laj rin cangz
Fangz youq bak bouxlaux
Bak bouxgeq baenz bauj
Bak bouxlaux baenz yw
Dangcangz baenz eihseiq
Caet haet baz vuengz get
Bet haet baz vuengz gyaej
Baz vuengz get lihraez
Bawx vuengz gyaej lihlinh
Bingh boux laemx boux reng
Seng boux haeuj boux ok
Guh yienghlawz mbouj doiq
Coih yienghlawz mbouj ndei
Bi bi ranz baenz bingh
Vuengz caux ndiep mbouj dwg
Vuengz caux caek mbouj ndei
Bae cam baeuq roxdoh
Bae cam mo loeggyap
Guh yienghlawz mbouj doiq
Coih yienghlawz mbouj ndei
Mou caet gaem ma gaj
Mou haj gaem bae soq
Mwngz guh noh gyang laep
Mwngz guh daep gyang haemh
Gyang laep mwngz caiq gwn
Gyang hwnz mwngz mo giq
Hawj bouxdauh daeuj yo
Hawj bouxmo daeuj soq
Dauh mbouj rox gag yo
Gou bae ndij dauh yo
Gou bae ndij dauh naeuz
Gou bae ndij mo coih 
Vuengz caux bit dawzcoij
Vuengz caux roix dawzcoenz
Vuengz caux dauq ranzhaz
Vuengz caux ma ranzgaeuq
Ma ranz naeuz ndij meh 
Ma ranz heh ndij baz
Meh vuengz cix mbouj caz
Baz vuengz naeuz caeux lingx
Vuengz guh noh gyang laep
Vuengz guh daep gyang haemh
Gyang haemh cingq caux gwn
Gyang hwnz vuengz mo’giq
Dauh mbouj rox gag yo
Mo mbouj rox gag coih
Bae heuh baeuq roxdoh
Bae heuh mo loeggyap
Vunz bae coux baeuq daeuj
Boux bae raez baeuq daeuj
Ranz baeuq youq laj gamj
Cingj bae daengz laj gamj
Mbanj baeuq youq laj bya
Cingj bae daengz laj bya
Daengz laj gamj henz ra
Daengz laj bya henz heuh
Baeuq lau ga mbouj ndaej
Baeuq lau daez mbouj miz
Ga mbouj ndaej mbouj ndei
Daez mbouj miz mbouj bik
Vuengz caux hauq dihdanz
Vuengz caux han dihdad
Gaiq lawz gaiq mbouj ndaej
Laex mbouj miz ndwi baeuq
Gaem haeuxnaz goq baeuq
Vaz haeuxvaeng goq baeuq
Fengq sacienz goq baeuq
Boh bitgeq goq baeuq
Meh gaeqlaux goq baeuq
Gaeq gauh gen goq baeuq
Cienz haj faen goq baeuq
Baeuq caux hauq coenz neix
Gou bae ndij dauh yo
Gou bae ndij mo coih
Dwngx faexsan baeuq daeuj
Ndang bouxlaux baeuq daeuj
Dawz bit maeg baeuq daeuj
Bax coeng saw baeuq daeuj
Baeuq daeuj youq gyaeuj daengq haemh neix
Baeuq daeuj naengh gyaeuj congz
Hawj baeuq daeuj bengbwi
Hawj baeuq daeuj coihcoenz
Bengbwi mbouj hawj nya
Coihcoenz mbouj hawj nyungq
Vuengz caux laeb bangva
Vuengz caux nda bangsoq
Vuengz guh noh gyang laep
Vuengz guh daep gyang haemh
Mou caet gaem caux gaj
Mou haj gaem caux soq
Gyaeuj mou dwk congz sang
Hangz mou dwk congz laj
San liu dwk bak bat
Bad liu dwk bak bwnz
Guh hot nyuz doxgya
Guh gut haz doxcug
Loeggyap caux roengz yo
Roxdoh caux roengz coih
Guh yienghnyaenx caux doiq
Coih yienghnyaenx caux ndei
Bi bi ranz cizcaih
Guh gaiq maz caux ndei
Ceiq gaiqmaz caux baenz
Raen gaiqmaz caux ndaej
Riengh caux miz mou yaen
Caux miz ngaenz daej loengx
Caux miz baengz moegmanh
Ranz vuengz ndei fungh gviq
Cwt gaiq biengz gaiq deih
Cwt gaiq boux rox gviq
Ciq gaiq boux ciuhlaeng
Boux ciuh laeng dou bij
Boux ciuhlaeng dou dawz
Seiz daem seiz dou lwnh
Mbouj lwnh yienghlawz gyae
Mbouj naeuz vae lawz wnq
Naeuz gaiq boux sujgya
Naeuz gaiq boux vazsingq
Loeng doxdwk laj gyaq
Loeng dozndaq henz feiz
Loeng naengh daengq naj lungz
Loeng rongh ndang naj baeuq
Loeng gwn beu rog rug
Saengq mug naj baeuq yah
Suj caux dingh guh caez
Suj caux ndaej guh hwnj
Yeh guh yienzneix coih
Yeh guh hoihneix bwi
Coenz neix damz baenzneix
Rangh neix bwi baenzneix

Cieng Daih 2  Mo Cauh Feiz

Sam gaiq sam vuengz ceiq 
Seiq gaiq seiq vuengz cauh
Ciuhgonq caengz cauh feiz
Ciuhgonq caengz ceiq hoh
Gwn noh ndip baenz a
Gwn bya ndip baenz nag
Gwn haeuxgok baenz lingz
Gwn nohnding baenz guk
Ndaej noh ra gaiq cauj mbouj raen
Ndaej bya ra gaiq iengj mbouj raen
Biengz vuengz gyoet baenz raemx
Biengz vuengz caemx baenz nae
Vuengz caux ndiep mbouj dwg
Vuengz caux caek mbouj ndei
Mbanj miz vuengz cam vuengz
Biengz miz baeuq cam baeuq
Bae cam baeuq roxdoh
Bae cam mo loeggyap
Baeuq roxdoh caux ap 
Mo loeggyap caux naeuz
Cauh feiz miz maz hoj
Boux rox cauh feiz ngaih
Cauh feiz laj goek mbon
Cauh feiz laj faex nguh
Mwngz raenh faex guh gaet
Mwngz daet faex guh gyaengh
Song boux guh ngih ngaz
Song boux fu ngaihva
Faex gep ndeu youq laj
Ra gep ndeu dwk gwnz
Faex gyaed bae gyaed ma
Faex daz bae daz dauq
Ok lidfeiz daih’it
Duz ronghrib dawz bae
Ok lidfeiz daihngeih
Duz siphaz dawz bae
Bae gwnz baenz feiz byaj
Bae laj baenz feiz ngieg
Ok lidfeiz daihsam
Lidfeiz sang gauh hoq
Aeu ngaihva ma ung
Aeu fwtfeiz ma boq
Cauh feiz dauq baenz feiz
Ceiq hoh dauq baenz hoh
Dawz bae laeng gyang reih
Lau remj reih gamjga
Dawz bae laeng gyang naz
Lau remj naz vuengzdaeq
Vuengz caux ndiep mbouj dwg
Vuengz caux caek mbouj ndei
Mbanj miz vuengz cam vuengz
Biengz miz baeuq cam baeuq
Caux cam baeuq roxdoh
Caux cam mo loeggyap
Cauh feiz dauq baenz feiz
Ciq hoh dauq baenz hoh
Baeuq roxdoh caux ap
Mo loeggyap caux naeuz
Mwngz raenh faex guh gaet
Mwngz daet faex guh gyaengh
Aeu caet saenj guh boux
Aeu gouj saenj guh meh
Dawz bae doq seiq hok
Dawz bae doq bak feiz
Dawz bae coq gyang ranz
Dawz bae an gwnz moh
Dawz ma an baksaeuq
Aeu namhnding ma daj
Aeuj namhhaj ma cuk
Guh baksaeuq remj feiz
Biengz vuengz ndwet baenz feiz
Biengz vuengz ndei baenz gaeuq
Ndaej noh miz gaiq cauj
Ndaej bya miz gaiq iengj
Baeuq caux riu baxrangh
Baeuq caux angq baxrumh
Ranz vuengz ndwet baenz feiz
Ranz vuengz ndei baenz gaeuq
Baeuq cauh leuq raemxrangz
Yah cauh gang raemxndaengq
Gyang haemh dawz haeuj ring
Gyang hwnz dawz haeuj hiengq
Dawz haeuj ring baksaeuq
Dawz haeuj hiengq daeuhfeiz
Dwk aen lauq ndeu ging
Dwk aen cingz ndeu vaq
Caux baenz byat daeuhfeiz
Vaq bae famh cojcoeng
Vaq bae doeng nguxdaih
Sam coj vuengz mbouj soengz
Cojcoeng vuengz mbouj youq
Gep ndeu doek bangx dah
Cingq caux baenz byat bya
Gep ndeu doek gyang naz
Cingq caux baenz byat haeux
Gep ndeu doek laj riengh
Caux baenz byat cwz vaiz
Gep ndeu doek ndaw loengx
Caux baenz byat ngaenzcienz
Gep ndeu doek byang gen
Caux baenz byat soij goenh
Baenz byat ok neix ma
Ien’gya ok neix daeuj
Doengfueng byat roengzdaeuj
Byat beixnuengx doxdawz
Namzfueng byat roengzdaeuj
Byat bohlwg doxceng
Saefueng byat roengzdaeuj
Byat gvanbaz doxndaq
Baekfueng byat roengzdaeuj
Byat yah bawx doxdwk
Cungqgyang byat roengdaeuj
Byat da daiq baih naj
Byat nuengxnax baih laeng
Gangj haemz dwk da’daiq
Haj fueng byat roengzdaeuj
Byat gwn bit gwn gaeq
Vuengz hoendoenx ndaw sim
Dwk sep fwngz mbouj ndaej
Vuengz gaem faex daem vaengz
Yaemz saeng gaeuh mbouj ndaej
Vuengz gaem faex daem raiq
Vuengz caux maiq baz youx
Dwkdaeu noh mbouj ndaej
Vuengz gaem faex daem ndoeng
Guk dawz meh ma’maeg
Gyaep nohmeh mbouj ndaej
Guk dawz daeg ma’daeu
Caeg ciengz ceh mbouj ndaej
Vuengz gaem faex daem loh
Dwk caeg dai bohgeq
Gaex ceh dai bohgoek
Vuengz caux naiq dazyoux
Vuengz caux doek baxloih
Mbouj rox loh lawz dwg
Mbouj rox caek lawz ndei
Caux cam baeuq roxdoh
Caux cam mo loeggyap
Dwk sep fwngz mbouj ndaej
Yaemz saeng gaeuh mbouj ndaej
Baeuq roxdoh caux ap
Mo loeggyap caux naeuz
Mwngz mij rox six mieng
Mwngz mij doeng six dah
Mwngz gaem faex daem vaengz
Mwngz caux dai lwgdaih
Mwngz gaem faex daem raiq
Mwngz caux maiq baz youx
Vuengz guh lawz mbouj ndei
Vuengz ceiq maz mbouj baenz
Raen gaiqmaz mbouj ndaej
Baeuq roxdoh caux ap
Mo loeggyap caux naeuz
Mwngz mbouj rox cib six baihlaj
Mwngz mij rox cib haj six baihgwnz
Aeu gaiqmaz baenz six
Sam ga roen doxdoq
Dingh gaiqde baenz six
Sam ga loh doxdoeng
Dingh gaiqde baenz six
Sam ga rij doxgap
Dingh gaiqde baenz six
Sam ga dah doxdeng
Dingh gaiqde baenz six
Gonj rinbanq baenz six
Gorungz youq gyang mbanj baenz six
Govanj youq gyang biengz baenz six
Govanj hung baenz six
Gorungz laux baenz six
Go’ndoek heu baenz six
Gobeu laux baenz six
Go’gauj hung baenz six
Gorungz bik baenz six
Bakdou aeu guh gvangq
Bakdangq aeu dongh cienz
Naeuz samcoj baenz six
Naeuz nguxdaih baenz six
Laux feizdaeuh baenz six
Baeuq remjfeiz baenz six
Six hogmou hogma mwngz miz
Six laeuzbit laeuzgaeq mwngz miz
Six aen rug mwngz miz
Siz gugfa mwngz miz
Six cazlaeuj mwngz miz
Vuengz guh maz mbouj ndei
Vuengz ceiq maz mbouj baenz
Caux cam baeuq roxdoh
Caux cam mo loeggyap
Baeuq roxdoh caux ap
Mo loeggyap caux naeuz
Mwngz guh noh gyang laep
Mwngz guh daep gyang haemh
Guh yienghneix caux doiq
Coih yienghneix caux ndei
Aeu gaeqdaih ma dog
Aeu gaeqroeg ma cam
Caux cam laux remjdaeuh
Caux cam baeuq remjfeiz
Cingq caux ok najliz
Cingq caux si najgaeq
Dwkcaeg ndaej gaeqsau
Dwkcaeg ndaej hoiqgeq
Dwksep fwngz caux ndaej
Yaemz saeng gaeuh caux ndaej
Dwkdaeu noh caux ndaej
Gyaep nohmeh caux ndaej
Vuengz caux ndei baenz gaeuq
Coenz neix damz baenz neix
Coenz neix bwi baenz neix

Cieng Daih 3  Mo Rouh Hoenz Haeux

Sam gaiq sam vuengz ceiq
Seiq gaiq seiq vuengz cauh
Gonq fuz laep fuz lienz
Gonq fuz dien fuz deih
Dien mij cauh gaiqmaz
Deih mij cauh gaiqmaz
Dien mij ceiq go’gauj
Deih mij cauh go’gai
Vunz lai mij rox cauh
Biklik cauh diendeih
Buenzguj ceiq yaemyiengz
Cauh guh mbwn goemq ndaen
Saenznoengz cauh hoenzhaeux
Yienhsouj cauh hoenzbya
Vuengz Caetga cauh rij
Boux roxgviq cauh biengz
Cauh caegboh hanqvuengz
Cauh biengz yah hoendoenz
Cauh hoenz ciuh gauhcoj
Ciuhgonq bo mij sang
Mbwn ndij ndaen doxgyaq
Naz ndij fwj doxdaeb
Gip ndaundeiq coq swj
Fwngz gaem fwj guhcaemz
Yah daem sak daemj mbwn
Baeuq bag fwnz daemj fwj
Bi gyapceij yenznenz
Doek sam duz nengzyae
Doek sam meh nengzcoengz
Doek duzyae ndeu hung
Doek duzcoengz ndeu laux
Haemh de gaet gyizgyaed
Haet de gaet cixcingh
Song gep bae song fiengh
Seiq gep bae seiq baih
Gep ndeu hwnjbae gwnz
Couh baenz mbwn coux byaj
Gep ndeu roengzbae laj
Cauh baenz deih coux vunz
Byaj raez rumz gwnz mbwn
Fwn doek daengz laj deih
Hoendoenz roengz cauh biengz
Buenzguj seng beksingq
Cauh guh daemz gwn bya
Cauh guh naz gwn haeux
Sam nyied dwg seiz reih
Seiq nyied dwg seiz naz
Raemx doek dwngj sixsaz
Raemx doek naz sixsag
Roih gwnz guh dieggyaj
Roih laj guh mehnaz
Aeu haeuxcid bae gwenz
Aeu haeuxciem bae byauq
Ngeih cib haj vuengz loek
Ngeih cib roek vuengz ndaem
Caet nyied haeux rieng raez
Bet nyied haeux baenz dan
Gouj nyied hanz bae rap
Naed haeux gauh makbug
Rieng haeux gauh rieng maz
Lae bae ram mbouj ndaej
Hanz bae rap mbouj ndaej
Sam boux doq gwn naed
Caet boux doq gwn riengz
Mbouj ndaej ciengx daengx biengz
Mboujndaej gueng daengx deih
Ciuhgonq raemx dumh mbwn
Ciuhgonq fwn dumh fwj
Mbouj lij bo lawz sang
Mbouj lij ngamz lawz hawq
Dan lij bo langzlaux
Dan lij bo ngauzsan
Dan lij ranz langzhanq
Dan lij ngamz couhmiz
Daengx haeux byaek bae boz gizde
Daengx duz hix bae youq gizde
Dumh ndaej sam hop nduj
Dumh ndaej gouj cib ngoenz
Raemx gag mboek baenz vaengz
Raemx gag roengz baenz raiq
Hoendoenz roengz cauh biengz
Buenzguj cauh beksingq
Cauh guh sam bak roek vae haeux
Cauh guh sam bak roek vae vunz
Dingh bouxvaj bouxgvai
Dingh bouxhoj bouxmiz
Dingh bouxndei bouxyak
Hoendoenz rox yienz rox
Buenzguj cauh yienz cauh
Cauh guh mbanj guh biengz
Cauh guh cou guh yienh
Cauh guh reih guh naz
Cauh sam bak daemz bya
Cauh haj bak naz haeux
Hoendoenz rox cauh mbwn
Lauxgun cauh diendeih
Laj deih miz lwgminz
Laj mbwn miz beksingq
Miz vunz mbouj miz haeux
Gwn haz baq guh ngaiz
Gwn nywjvaiz guh fwx
Gwn nywjbaq hix caz
Gwn nywjhaz hix mbwq
Lwgnyez gwn mbouj maj
Lwggyax gwn mbouj hau
Lwgsau gwn mbouj maeq
Lwgsaeq gwn dai roz
Cinvuengz rox yienz rox
Buenzguj cauh yienz cauh
Cauh guh haeux ciengx biengz
Haeux youq baih Yiengloz
Haeux youq bo Ngauzsan
Haeux youq ranz Langzhanq
Haeux youq ngamz Coumiz
Ruz bae coux mbouj ma
Saz bae coux mbouj ndaej
Heuh lauxmbanj daeuj siengj
Ndij bouxbiengz roengz suenq
Miz boux ndeu bak soem
Miz boux ndeu bak raeh
Hawj roeg bae ndij fou
Hawj nou bae ndij gaet
Hamj haij bae lixlez
Hamj ni bae lixlinh
Nou youq goek gaet goek
Roeg youq byai gaet byai
Nou ndaej nou gag moek
Roeg ndaej roeg gag rom
Nou bae youq aen ndoeng
Roeg bae soengz bangx baq
Vuengz dauq niemh mbouj dwg
Vuengz dauq siengj mbouj ndei
Bae cam Baeuq roxdoh
Bae cam Mo Loeggyap
Baeuqroxdoh caux ap
Moloeggyap caux naeuz
Mwngz guh sam cib gaep
Mwngz guh caet cib vangx
Dawz bae dwk bak ngamz
Dawz bae gang bak lueg
Nou gvaqma cix dawz
Roeg gvaqbae cix ndaej
Doiq din swix vuengz ma
Doiq din gvaz vuengz dauq
Ndwn dawz coenz baeuq daengq
Naengh dawz coenz baeuq naeuz
Gaep bae dwk giz gaeb
Vangx bae dwk giz congh
Nou ma daengz cix dawz
Roeg ma daengz cix ndaej
Ndaej song duz roegraeu
Ndaej song duz gaeqe
Lwgvuengz gvai yienz gvai
Lwgvuengz caux lingzgiuj
Din cix dieb hangz laj
Fwngz cix aj hangz gwnz
Raen haeuxgyap bi’gyai
Raen haeuxdaiz bi’gvaq
Ndaej sam naed haeuxreih
Ndaej seiq ngveih haeuxnaz
Dawz bae fat doh biengz
Dawz bae gung beksingq
Dawz bae ung guh ceh
Dawz ma ceh guh faen
Ngoenz saen dawz bae byauq
Dawz bae byauq doengh naz
Dawz bae ndaem byang doengh
Caet nyied haeux couh fanz
Seiz dan haeux caux fag
Naed haeux gauh makbug
Rap riengz ndeu mbouj ndaej
Song gvanbaz doxndaq
Song gvanyah doxceng
Aeu moegloih ma dub
Aeu honsak ma mboengj
Naed haeux saq baxnyenz
Naed haeux siz baxsag
Dawz bae vid gyang doengh
Dawz bae byeuq doenghnaz
Naed ndeu doek bangx baq
Bienq baenz haeux hazmuengz
Naed ndeu doek aen suen
Bienq baenz haeux bak vaiz
Naed ndeu doek din sok
De bienq baenz haeuxdaeq
Naed ndeu doek din ciengz
De bienq baenz haeuxvaeng
Naed ndeu doek gyang reih
De bienq baenz haeuxfiengj
Naed ndeu doek gyang doengh
Bienq baenz haeuxciemcoj
Bienq baenz haeux nohcwz
Bienq baenz haeuxfaiqcid
Bienq baenz haeuxdaizfox
Baenz haeuxsuen haeuxciem
Baenz haeuxlaeng haeuxsuen
Naed noix baenz haeuxciem
Naed laux baenz haeuxsuen
Haeuxreih doek byai bo
Haeux fuenx doek bangx lingq
Ngeih sam nyied gau cin
Daengx vunzlai hwnq romh
Cieng daih’it gvenghgveiq
Cieng daihngeih bid raez
Gvenghgveiq heuh guh naz
Bidhaz raez doek gyaj
Mbungqmbaj cwz daeh bwnh
Byaj raez rumx gwnz mbwn
Fwn doek daeuj laj deih
Doek sam ngoenz mbouj dingz
Doek caet ngoenz mbouj duenh
Boh gvet mieng bae naz
Lwg vaz mieng raemx langh
Raemx giengh dwngj sizsaz
Raemx daengz naz sizsag
Aeu vaizcoh bae faek
Aeu vaizdaeg bae cae
Aeu haeuxsuen ma lwd
Aeu haeuxcid ma lot
Sam ngoenz ceh roengz raemx
Seiq ngoenz dawz hwnj faengq
Ngoenz ndei dawz bae vanq
Ngoenz saen dawz bae byauq
Haeux doek namh couh baenz
Haeux doek ndaen couh maj
Gyaj doek namh couh sang
Ngeih cib haj ngoenz loek
Ngeih cib roek couh ndaem
Caeuxyah daz guh log
Bouxsai dok guh gaem
Gyaj raizfaenz gyang naz
Gyaj raizva gyang doengh
Ndaej sam hop baenz gyaj
Ndaej haj hop baenz ndai
Ndai nduj gyaep ndai laemh
Caet nyied haeux couh fanz
Bet nyied haeux baenz dan
Gouj nyied hanzloh gvaq
Bet nyied vuengz bae yawj
Gouj nyied vuengz bae yaemq
Baenz go mbouj baenz riengz
Miz riengz mbouj miz naed
Haeuxreih vuengz daiva
Haeuxnaz vuengz daingoh
Haeuxnaz vuengz ok goenq
Sim vuengz daih fanznauj
Vuengz caux daih dauzheiq
Bae cam Baeuqroxdoh
Bae cam Moloeggyap
Baeuqroxdoh caux ap
Moloeggyap caux naeuz
Mwngz bae dap bangva
Mwngz bae nda bangrouh
Coux hoenz haeux couh ma
Coux hoenz gyaj couh baenz
Vuengz dawz coenz baeuq daengq
Naengh dawz coenz baeuq naeuz
Vuengz daeuj dap bangva
Vuengz ma nda bangrouh
Rouh haeux vuengz ma naz
Rouh bya vuengz ma daemz
Haeuxreih vuengz dauq baenz
Haeuxnaz vuengz dauq fag
Vuengz dauq miz haeux ce
Vuengz dauq ceh haeux gwn
Gwn bya mbouj gwn gyaeuj
Gwn haeux mbouj gaeuj sangq
Laj deih vuengz bingzan
Biengz fung’yungz cwxcaih
Biengz vuengz ndwet baenz feiz
Biengz vuengz ndei baenz gaeuq
Gaiq de vunz ciuhnduj
Gaiqde boux ciuhgonq
Cwt gaiq boux rox gviq
Geiq gaiq boux ciuhlaeng
Daengz gaiqgou ciuhneix
Ciuhgonq dawz ma beij
Ciuhneix gou ma dawz
Seizneix gou ma lwnh
Mbouj lwnh yienghlawz gyae
Mbouj naeuz vaelawz wnq
Lwnh naeuz boux sujgya
Hoenzhaeux de sixsanq
Hoenzhaeux de banh bae
Vuengz daeuj dap bangva
Vuengz ma nda bangrouh
Rouh hoenzhaeux dauq ma
Ra hoenzhaeux dauq daeuj
Ma bwij hoenz ma bwij hoenz
Sam cib vae haeuxreih hix ma
Seiq cib vae haeuxnaz goj dauq
Hoenz bae sam doengh laj hix ma
Hoenz bae haj doengh gwnz goj ma
Hoenz haeuxgyap bi’gyai goj ma
Hoenz haeuxdaiz bi’gvaq goj ma
Hoenz haeuxfiengj geh haz goj ma
Hoenz haeuxnaz geh ngox goj ma

Cieng Daih 4  Mo Rouh Hoenz Vaiz Hoenz Cwz

Sam gaiq sam vuengz ceiq
Seiq gaiq seiq vuengz cauh
Ciuhgonq fih cauh vaiz
Mbouj miz vaiz dawz naz
Mbouj miz vaiz daz rauq
Mbouj miz vaiz cae reih
Sunvuengz rox yienz rox
Buenzguj cauh yienz cauh
Cauh cwz cauh bangx daemz
Song gaeu ngaem dauq naj
Cauh vaiz cauh bangx dah
Song gaeu aj dauqlaeng
Cauh yiengz cauh din ciengz
Rieng de lengz gyaeujhoq
Cauh vaiz cauh dieg nyungz
Ung vaiz ung dieg laeuh
Aeu faexfung guh ga
Aeu lwgmyaz guh cij
Aeu faexgoj guh ndok
Aeu rongcieg guh saej
Aeu rinluenz guh daep
Aeu mamhnding guh noh
Aeu rongzdoq guh dungx
Rinraiq guh ribliz
Aeu byai mid guh gaeu
Aeu mbaw raeu guh linx
Aeu mbaw rong guh rwz
Aeu so’moeg guh lwed
Dawz bae moek dieg nyungz
Dawz bae ung aen rungh
Sam haet vuengz bae yawj
Gouj haet vuengz bae yaemh
Raen baenz bak gaxngaeu
Raen baenz gaeu gaxngangh
Aeu cagndaij bae daz
Aeu cagmaz bae nengh
Lwgvuengz cauh mbouj ma
Lwgvuengz daz mbouj hwnj
Vuengz dauq ndwi cazluh
Vuengz dauq byouq cazlaeuz
Bae cam Baeuqroxdoh
Bae cam Moloeggyap
Baeuqroxdoh dauq ap
Moloeggyap dauq naeuz
Aeu mat faz cwn gonq
Cagndaij con riengz laeng
Dawz bae langj laeng rwz
Boux ndeu nengh caux ma
Boux ndeu daz couh hwnj
Cing vaiz daeuj dizdaed
Fad vaiz ma dizded
Dawz ma cuengq gyang doengh
Dawz bae cuengq doenghnaz
Gwn nywjvaeq fizfaz
Gwn nywjhaz fizfad
Gyangngoenz haemh baxyai
Gyangngoenz baiz roengz congh
Cing vaiz lamh laj canz
Lwglan doengz daeuj coh
Bouxlaux doengz daeuj caemz
Dawz ma ciengx guh cungj
Dawz ma fung guh faen
Doh hop vaiz couh fanz
Seiz dan vaiz caux ceh
Baenz sam meh gaeu aj
Baenz haj meh gaeu banz
Miz lwgvaiz daih’it
Mdaej hai daemz gwn bya
Miz duz vaiz daihngeih
Ndaej dawz naz gwn haeux
Miz duz vaiz daihsam
Ndaej aeu bawx gwn rengz
Miz duz vaiz daihseiq
Ndaej gai aeu ngaenz sawj
Vaiz vuengz ceh baenz lug
Vaiz vuengz boz baenz byuk
Reih ciuhgonq mbouj gyaz
Naz ciuhgonq mbouj humx
Vaiz haeuj reih gamjga
Vaiz haeuj naz vuengzdaeq
Gamhga caux bae laeh
Vuengzdaeq caux bae faenz
Vaiz caux laemx daznai
Vaiz vuengz dai dazled
Gyaeujvaiz ce haenz naz
Saej vaiz myaz gyang doengh
Hoenz vaiz vuengz seiqsanq
Hoenzvaiz vuengz banh bae
Baenz byat ok nyinh ma
Baenz nya ok nyinh daeuj
Hoenz haeuj bak vaizhau
Hoenz haeuj lauz Nguxhaij
Ndaej sam hop bae’naj
Ndaej haj hop daulaeng
Vaiz vuengz baenz dairoz
Vaiz vuengz baenz hozgawh
Mbangj duz dai gyang doengh
Ciengh duz dai doenghnaz
Mbangj duz dai laj caz
Ciengh duz gyaz laj riengh
Ciengh duz dai guengh saeu
Vaiz dai mued dai liux
Hoj duz vaiz dawz naz
Hoj duz vaiz daz rauq
Mbouj miz vaiz cauh cae
Aeu vunz bae dawz naz
Hawj vunz bae daz namh
Haemh de gangz ndang naet
Hwnz de gangz ndang in
Bouxbuenq haeuj cam vax
Bouxgaz haeuj cam ndei
Haemh mwngz gangz ndang naet maz vuengz
Hwnz mwngz gangz ndang get maz vuengz
Boh vuengz dap coenz han
Boh vuengz vanz coenz hauq
Hoj duzvaiz dawzrauq
Hoj duzvaiz cauhcae
Biengz lawz miz vaiz gai
Baih lawz miz vaiz haih
Bouxbuenq dap coenz han
Bouxgaz vanz coenz coh
Langzcung miz vaiz gai
Langzcai miz vaiz haih
Haet laeng romh baxyai
Boh lwg rung ngaiz raeuj
Boh bawx cawj haeux romh
Vuengz aeu ngaenz coq ndang
Vuengz aeu cienz coq daeh
Bae daengz haw Langzcai
Bae daengz baih Langzcung
Langzcung miz vaiz gai
Langzcai miz vaiz haih
Cawx meh vaiz cibcaet
Aeu daeg vaiz cibbet
Dienbingz dawz ma daengj
Maxloengz dawz ma momh
Ndaej vaiz ma didad
Fad vaiz ma dided
Dawz ma ciengx guh cungj
Dawz ma fung guh faen
Ciengx guh cungj mbouj baenz
Ciengx guh faen mbouj ceh
Ciengx vaizmeh mbouj miuz
Miz deh ndeu rox hauq
Miz laux ndeu rox naeuz
Bae cam Baeuq roxdoh
Bae cam Mo loeggyap
Baeuq roxdoh caux hauq
Mo loeggyap caux naeuz
Mwngz bae dap bangva
Mwngz bae nda bangrouh
Vuengz ei cih baeuq guh
Vuengz ei bak baeuq naeuz
Vuengz dauqma cuenz guh
Vuengz dauqma rouhhoenz
Ciengx vaizcungj dauq baenz
Ciengx guh faen dauq ceh
Ciengx vaizmeh dauq miuz
Baenz cib duz gaeu aj
Baenz haj duz gaeu banz
Ranz dauq ndei baenz gaeuq
Gaiqde vunz ciuhnduj
Gaiqde boux ciuhgonq
Cwt gaiqboux rox gviq
Geq gaiq boux ciuhlaeng
Lwnh ma daengz ciuhneix
Gou naeuz boux sujgya
Gou naeuz boux vazsingq
De naeuz saemq vaizhau
De naeuz cauz vaizcungj
Naeuz hoenz de seiqsanq
Naeuz hoenz de banh bae
Hoenz bae sam fueng laj
Hoenz bae haj fueng gwnz
Cib meh vaiz gaeu aj goj ma
Haj meh vaiz gaeu banz goj ma
Vaiz gaeu daengj goj ma
Daeg vaiz roz goj ma
Saemq vaiz hau hix ma
Cauz vaiz fuenx hix ma
Daeuj ndij lingz muengzdauz
Daeu cwz hau cwz ndangh
Daeuj ndij lingz muengzsaeu
Daeuj cwz gim cwz nding
Ma bah hoenz ma bah hoenz
Ma ndij lingz muengzfung
Daeuj cwz mong cwz banq
Ma bah hoenz ma bah hoenz

Cieng Daih 5  Mo Rouh Hoenz Mou

Sam gaiq sam vuengz ceiq
Seiq gaiq seiq vuengz cauh
Ngieg gouj gyaeuj cauh sueng
Lungz gouj gyaeuj cauh mboq
Liuz sanhmeiq cauh youx
Roeg gouj gyaeuj cauh mak
Boux an lag cauh vaiz
Yah gouj gyaeuj cauh mou
Cauh mou cauh congh dou
Cauh mou cauh roq ciengz
Cauh mou cauh dingh gyuek
Cauh mou cauh lueg laeg
Ronggya daeuj guh naeng
Faiqgung daeuj guh noh
Rongzdoq daeuj guh dungx
Byaekmbungj daeuj guh saej
Ngveihnganx daeuj guh da
Makmyaz daeuj guh cij
Laeujsaek daeuj guh lwed
Diz faz raeh guh rib
Aeu hazndok guh ndang
Aeu hazganz guh ga
Cauh ndang mou baenz doh
Sam haet vuengz bae yaemh
Gouj haet vuengz bae yawj
Raen baenz ga lizliengh
Raen baenz yiengh lizlingz
Bae gaet gut sizsaz
Bae gaet haz sizsat
Vuengz aeu songz bae coq
Rap ma dwk byai canz
Bang dawz haeuj laj riengh
Doengz dawz ruq bae gueng
Mou cib ngoenz cib maj
Mou haj ngoenz haj laux
Nangz ok gwnz daeuj gvax
Nangz ok laj daeuj gyaq
Gai mou ndaej cib cangz
Caux miz rouh daih’it
Ndaej cawx daemz gwn bya
Caux roengz rouh daihngeih
Ndaej cawx naz gwn haeux
Caux roengz rouh daihsam
Ndaej ciengx lwg ciengx baz
Caux roengz rouh daihseiq
Ndaej diz goenh dwk gen
Caux roengz rouh daihhaj
Ndaej miz ngaenz sawjyungh
Caux roengz rouh daihroek
Ndaej gaj bae gaj cai
Caux roengz rouh daihcaet
Ndaej guh cai guh goengq
Caux roengz rouh daihbet
Ndaej ok Raemq guh vuengz
Caux roengz rouh daihgouj
Ndaej miz ngaenz cuengqmax
Caux roengz rouh daihcib
Ranz vuengz ndwet baenz feiz
Mou ciuhgonq mbouj gyaz
Naz ciuhgonq mbouj humx
Aeu faex ngox guh faq
Aeu gyapgya guh hengh
Mou liuh sam doengh laj
Mou liuh haj doengh gwnz
Mou bae gwn haeuxnaz
Gwn haeuxnaz vuengz vaih
Daep vuengz haemz lizlaex
Mbei vuengz haemz lizlingh
Vuengz dawz naq bae nyingz
Deng dungxhaeux duzmou
Duz mou laemx caznai
Heuh beixnuengx bae heh
Heuh vunzlai daeuj ndij
Cax bae donj guh dingz
Gyaeujmou dwk haenznaz
Caux doengz daen hwnj fwj
Bae laeng ciengx gaej baenz
Baenz byat ok neix ma
Ciengx moudaeg mbouj ceh
Ciengx moumeh mbouj baenz
Mbangj duz hix daingoenh
Mbangj duz hix guk dawz
Mbangj duz mok mbouj gwn
Bi laeng ciengx mbouj baenz 
Mbouj rox loh lawz dwg
Mbouj dwg loh lawz ndei
Bae cam Baeuq roxdoh
Baeuq roxdoh caux hauq
Yah buenzguj caux naeuz
Hoenz mou mwngz siusanq
Naeuz hoenz mou banh bae
Mwngz ndaej dap bangva
Mwngz ndaej nda bangnauh
Duzbit gyaeb duzgaeq
Yienghde dap bangva
Dawz daeuj dap bangnauh
Gaiqde vunz ciuhnduj
Gaiqde boux ciuhgonq
Ciuh damq ciuh daeuj beij
Ciuhneix gou ma dawz
Seizneix gou ma lwnh
Mbouj lwnh bouxlawz gyae
Mbouj naeuz vaelawz wnq
Hoiq naeuz boux sujgya
Ciengx moudaeg mbouj ceh
Ciengx moumeh mbouj baenz
Ngoenzneix daeuj coux hoenz
Ma bwij hoenz roengz bwij singq
Daeuj ranz gwn mok imq
Lwg mwnz gauh duzvaiz
Lwg lai gauh duzgiengh
Mou daeuj lai mbouj dauq
Mou daeuj nauq mbouj bae
Vax dawz ma doengzcomz
Rom dawz ma doengzgyonj neix leux

Cieng Daih 6  Mo Rouh Hoenz Bit Gaeq

Sam gaiq sam vuengz ceiq
Seiq gaiq seiq vuengz cauh
Yah vuengz vih cauh gaeq
Gwn caeuz daeuj ok gyaeq
Caux ok gyaeq byai canz
Caux roengz nguh hwnj bwn
Mehbit cix ok gyaeq
Hawj mehgaeq faeg lwg
Sam cib ngeih baenz lwgbit
Ngeih cib it baenz lwggaeq
Cauh gaeq cauh ndaw ndoeng
Gaeq roengz daeuj gyang doengh
Haeuxcid vuengz bae gwenz
Haeuxciem vuengz bae byeuq
Gaeq daeuj gwn haeuxgok
Ok daeuj gwn haeuxcid
Vuengz gyaep aeu coq raep
Vuengz gaeb aeu coq roengq
Rap coq mbaq vuengz ma
Dam coq ndang vuengz daeuj
Dawz ma fungh guh faen
Ceh cib meh gouj boux
Gaeqlwg riengz laidaih
Ok hog bae saiq nengz
Giz hawj saiq mbouj saiq
Saiq suen byaek vuengz roz
Saiq suen ho vuengz mued
Meh vuengz faex cix fwd
Lwg vuengz gaem cih fad
Gaeq vuengz saet bae nya
Gaeq vuengz saet bae baq
Langzyiuh daeuj lihlaz
Langza daeuj lizlinh
Yiuh dawz gaeq bae caz
A dawz gaeq bae faex
Duz ndaej daep gwn daep
Duz ndaej saej gwn saej
Mbangj duz ndaej gwn noh
Gaeq vuengz baenz hoenz lwi
Gaeq vuengz baenz dai mued
Baenz byat ok neix daeuj
Ndaej sam haet bae’naj
Ndaej haj haet dauqlaeng
Gaeq vuengz dai laj riengh
Bit vuengz dai bak ringj
Ciengx duz dai aen roengq
Ciengx duz dai din lag
Ciengx duz dai ndaw ranz
Meh gaeqhenj yej dai
Meh gaeqraiz yej mued
Gaeqboux dai mbouj haen
Gaeqnya dai leux lwnh
Miz dah ndeu rox hauq
Bae cam mo loeggyap
Baeuq roxdoh caux ap
Mo loeggyap caux naeuz
Sou bae dap bangva
Sou bae nda bangrouh
Rouh aeu hoenz din cok
Rouh aeu hoenz rog dou
Vuengz dawz coenz baeuq daengq
Naengh dawz coenz baeuq naeuz
Rouh hoenz gaeq ma ya
Gaeq vuengz ceh gvax baenz mbaj
Gaeq vuengz gvax baenz hoenz byuk
Gaiqde vunz ciuhnduj
Gaiqde boux ciuhgonq
Cwt gaiq boux roxgviq
Ciq gaiq boux ciuhlaeng
Daengz gaiq boux ciuhneix
Ciuhgonq dawz ma beij
Ciuhneix gou ma dawz
Seizneix gou ma lwnh
Mbouj lwnh yienghlawz gyae
Mbouj lwnh vaelawz wnq
Hoiq naeuz boux sujgya
Hoiq naeuz boux vazsingq
Naeuz gaeq de hoenz lwi
Naeuz gaeq de dai mued
De daeuj dab bangva
De daeuj nda bangrouh
Rouh hoenz dauq ranzhaz
Rouh hoenz ma ranzgaeuq
Ma bwij hoenz bah gaeq
Sam cib hoenz gaeqmeh goj daeuj
Seiq cib hoenz gaeqboux goj daeuj
Ma daengx meh lienz lwg
Hoenz ma lai mbouj dauq
Hoenz ma ning linzlinz

Cieng Daih 7  Mo Rouh Hoenz Bya

Sam gaiq sam vuengz ceiq 
Seiq gaiq seiq vuengz cauh
Gonq fuz laep fuz lienz
Gonq fuz dien fuz deih
Dien fih ceiq gaiq maz
Deih fih ceiq gaiq maz
Dien fih ceiq go’gauj
Deih fih cauh go’gai
Vunzlai fih rox cauh
Mbwn ndij ndaen doxgoeb
Baenz gonj rin gyaekgyuem
Baenz gonj ranx gyaekgyumh
Song bohmeh nengzyae
Song bohmeh nengzcoengz
Nengzyae ciuhgonq hung
Nengzcoengz ciuhgonq laux
Bak de soem yiengh mid
Rib de soem yiengh yangj
Rox gaet ndaw doxok
Rox gaet rog doxhaeuj
Rin couh bag song fiengh
Rin coux fiengh song baih
Gip ndeu hwnjbae gwnz ndij byaj
Gip ndeu roengzbae laj ndij ngieg
Gyajraez rumh gwnz mbwn
Ngieg laeh raemx dah haij
Gip ndeu hwnjbae gwnz 
De baenz cib saeu nduj
Gip ndeu roengzbae laj
Cauh baenz gouj lungz daeux
Fwn doek daengz laj deih
Ngieg gouj gyaeuj cauh sueng
Lungz gouj gyaeuj cauh dah
Diemj gyaeuj gvaqma bo song bo
Yo hoz gvaqma rangh song rangh
Aeu rieng fad guh rij
Aeu din vet guh dah
Cauh guh biengz dahloengh
Cauh baenz doengh dahlog
Biklik cauh diendeih
Buenzguj ceiq yinhyangz
Lauxgun cuenz fanh guek
Cauh fanh guek laj ndaen
Cauh baenz minz beksingq
Dingh dienyah laj mbwn
Cauh guh vunz lajdeih
Mbanj cib ngeih lwg vuengz
Biengz cib ngeih lueg guek
Boux ndeu hwnjbae gwnz ndij byaj
Boux ndeu roengzbae laj ndij ngieg
Boux ndeu haeuj lueg bae ndij six
Boux ndeu haeuj fwj bae ndij baed
Boux ndeu haeuj laep bae ndij miuh
Song boux bae son hak
Song boux hag sawging
Son sawhak mbouj hingz
Son sawging mbouj rox
Meh vuengz hauq dizdanz
Boh vuengz cam dizdad
Cauh guh loek guh fai
Cauh guh liengz guh leih
Guh yiengh youq cauh fai
Guh yiengh youq baiz rij
Bae ndij yiuh guh rongz
Bae ndij coeng guh doengz
Bae raen coeng miz liuz
Bae raen yiuh miz faz
Liuz ma dwk baihgvaz
Faz bae dwk baihswix
Liuz faen bae fei ma
Haex faz haeuj bae laj
Noh faz ma dauq gwnz
Diz guh van bak aj
Diz guh cax bak bien
Van baenz dwk faex roz
Cax baenz dwk faexgyaengh
Faex roz baenz saeu liengz
Faex gyaengh baenz saeu leih
Dawz bae dwk ndoeng gvangq
Dawz bae gyang ndoeng hung
Dwk ngoenz gaenj song gaenj
Raen ndaej diuz song diuz
Dawz ma ce sokdah
Dawz ma ce rieng raemx
Ngoenz ndei vuengz bae laeb
Ngoenz ndei vuengz bae san
Seiq nyied laeb ngoenzsaen
Raemx daengz caux mbouj lak
Sam nyied laeb ngoenzhaih
Daihbaih gyoeb doekngviz
Ngoenz de ndei laeb leih
Raemx couh giengh lizlez
Raemx gvaqdaeuj lizlangh
Sam ngoenz vuengz bae yawj
Gouj haet vuengz bae yaemh
Roengz duz bya ndeu mbwk
Roengz duz coeg ndeu laux
Gyaep de gauh aen bwnz
Saenj mumh gauh diuz cag
Saenj heuj gauh faenz rauq
Vuengz aeu cax bae faenz
Vuengz aeu saen bae dwk
Dwk duzbya roengz vaengz
Gaemh duzbya roengz haij
Roengz haij bae lixlez
Roengz ni bae lixlaeh
Duz gwnz deuz bae laj
Duz laj deuz bae gwnz
Liengz mbouj roengz bya mbwk
Leih mbouj doek bya laux
Sam haet bienq sam naj
Haj haet bienq haj loh
Bienq baenz ngieg aen sueng
Bienq baenz lungz aen haij
Bienq ma youq bangx fai
Bienq ma dai bangx rij
Youq gyang rij daxnai
Dai gyang liengz daxlied
Sam haet vuengz bae yawj
Gouj haet vuengz bae yaemh
Raen de iet daznai
Raen de dai dazled
Suk din swix vuengz ma
Doiq din gvaz vuengz dauq
Bae cam Baeuq roxdoh
Bae cam Mo loeggyap
Baeuq roxdoh dauq hauq
Dauh Loeggyap couh naeuz
Mwngz dwk bya roengz raemx
Mwngz gaemh bya roengz rij
Gaiq de ngieg aen sueng
Gaiq de lungz aen haij
Sam haet vuengz bae muengh
Caet haet vuengz bae soengq
Bae guh byat aen daemz liengz
Bae guh cieng aen leih
Doiq din swix vuengz ma
Doiq din gvaz vuengz dauq
Vuengz ma nauh bangva
Vuengz ma nda bangbyat
Ma guh byat roengz liengz
Ma guh cieng roengz leih
Soengq lwgngieg bae sueng
Soengq lwglungz bae haij
Aeu sam seng bae sax
Aeu haj seng bae soq
Rouh hoenz gaeuh geizloeg
Rouh hoenz coeg geizhenj
Rouh hoenz banq geiz nding
Doh hop haeux coux daengz
Dauq daengz bi gouj nyied
Gouj nyied haeux caz bongz
Bya doengzbungz roengz leih
Ndaej cib rap gouj ram
Ndaej ram liux ram moq
Gaiq de vunz ciuhnduj
Gaiq de boux ciuhgonq
Cwt ma boux rox gviq
Geq gaiq boux ciuhlaeng
Daengz gaiq vunz ciuhneix
Ciuhgonq aeu ma beij
Ciuhneix gou ma dawz
Seizneix gou ma lwnh
Mbouj lwnh yienghlawz gyae
Mbouj naeuz vaelawz wnq
Gou naeuz boux sujgya
Gou naeuz boux vaz singq
De guh byat aen daemzliengz
De guh beng aen leih
Rouh hoenz bya ma daemz
Ma bwij hoenz ma bwij hoenz
Gaeuh gyaep loeg goj ma
Coeg gyaep laux goj ma
Haux geiz henj goj ma
Banq geiz nding goj ma
Byacoeg giengh roengz liengz
Riengnding bungz roengz leih
Roengz cix cien cix fanh
Gou naeuz baeuq sujranz
Gou naeuz gvang lomzbuh
Gou naeuz boux sujgya
Gou naeuz boux vazsingq
Gwn bya mbouj gwn gyaeuj
Gwn haeux mbouj gaeuj cung
Laeuj roengz hengz laeuj roengz hengz

Cieng Daih 8  Mo Cauh Ranz Suen Muengx

Ciuhgonq fij cauh yangj
Gonq fih rox cauh suen
Hoenzdoenz roengz cauh sieng
Cangliengz roengz cauh suen
Baeuq roxdoh roengz cauh
Mo loeggyap roengz cauh
Ciuhgonq fih cauh gaep
Vuengz langzhanq roengz cauh
Ciuhgonq fih cauh ranz
Vuengz sanhhuz roengz cauh
Ciuhgonq fih cauh loek
Vuengz Bifang roengz cauh
Bifang roengz cauh loek
Sanhhuz roengz cauh ranz
Langzhanq roengz cauh yiuj
Ciuhgonq fih cauh muengx
Vuengz Dahnez roengz cauh
Ciuhgonq fih cauh re
Vuengz Lozlaz roengz cauh
Lozlaz roengz caux cag
Dahnez roengz cauh muengx
Cauh saeng cauh seiq raeb
Cauh muengx cauh cib saeu
Yo laeuz yo seiq gok
Cauh naz cingq cauh cih
Cauh reih cingq cauh lienz
Cauh cienz cingq cauh congh
Cauh guh giq gaiq roeg
Cauh guh goek gaiq mak
Cauh doh sok gaiq rin
Cauh demh rin gwn raemx
Doq daemj rok baenz baengz
Aen daemj aen cauh doh
Loh daemj loh cauh leux
Coenz neix damz baenzneix
Hot neix naeuz baenzneix
Rangh neix bwi baenzneix
Sam gaiq sam vuengz ceiq
Seiq gaiq seiq vuengz cauh
Ciuhgonq caengz cauh beu
Beu ciuhgonq mbouj miz
Feiz ciuhgonq mbouj cauh
Ciuhgonq mbouj cauh bya
Lajdeih raemx mbouj miz 
Lajndaen mboq mbouj miz
Gwnzmbwn miz sien bauj
Cingq rox caux baenz byaj
Laj ndaen miz baed bauj
Cingq caux rox cauh ngieg
Byaj cauh raemx ok mbwn
Byaj cauh rumz cauh fwj
Cauh guh fwj laep heu
Cauh guh geu laep mok
Cauh byaj gyet rumz mwngz
Byaj cauh raemx ok mbwn
Cauh guh fwn cuengq raq
Lajndaen cingq cauh ngieg
Cauh raemx rij raemx lueg
Ngieg cauh sok cauh sueng
Lungz gouj gyaeuj cauh mboq
Cauh dah gug dah goz
Cauh baenz raiq baenz vaengz
Cauh bya’gaeuh riengnding
Cauh byalingz byabeg
Cauh guh mboq guh vaengz
Cauh guh daemz guh dingh
Cib sok gap guh rij
Cib rij gap guh dah
Cib dah gap guh ni
Cib ni gap guh haij
Cib haij gap guh ciuz
Hek siuyieng gvaq doh
Cauh ruz doh hwnj roengz
Raemx bae doeng dienyah
Cauh raemx dauq baenz raemx
Bae laj caux ndaej gwn
Bae gwnz caux ndaej youq
Cauh guh loek guh fai
Cauh hai naz hai reih
Cauh guh daemz cuengq bya
Cauh guh naz gwn haeux
Cauh guh laeuj gwn yag
Cauh hai naz guh reih
Duzmou cingq cauh naz
Duzma cingq gwn haeux
Cauh guh biengz guh deih
Cauh seiqgeiq guh naz
Cauh laebcin laebhah
Cauh laebcou laebdoeng
Cauh funghgviq vuenyungz
Cauh caengz dien caengz deih
Cauh guh raemx daeuj fwn
Cauh guh mbwn daeuj soengq
Cauh raemx dauq baenz raemx
Coenz neix damz baenz neix
Beksingq leux mbouj miz gaiqgwn
Bouxminz hix mbouj miz gaiqdaenj
Daenj mbaw faex cw rumz
Gwm gorum ciengx mingh
Beksingq hix mbouj miz dieg ninz
Bouxminz hix mbouj miz ranz youq
Haemh gyang roen cix ninz gyang roen
Laep gyang ndoeng cix ninz gyang ndoeng
Baeuq youq gwnz cix raen
Sien youq gwnz guh dingh
Guh gaiq’inq daeuj baen
De yaeng cuengq duz vuengz cauzsi
De daeuj son goengdauh
De daeuj gyauq bouxminz
De yaeng son bouxminz guh dieg
Gyauq bouxminz guh ranz
Raq de fih miz faex
Fih miz faz fih miz gang
Aeu faex youq bya sang
De yaeng ngoeg gofaex doxngaeu
Aeu ciem ma dok coq
Haz cix coq baihgwnz
Vunz haeuj laj de youq
Cauh guh yiuj guh ranz
Hix caux raq de daeuj
Cauh gvanbaz bohmeh
Hix caux raq de daeuj
Raq de beksingq mbouj gaiqgwn
Bouxminz mbouj gaiqdaenj
Daenj mbaw faex bangx baq
Gwn mbaw haz bangx baq
Daenj mbaw faex cw rumz
Gwn gorum ciengx mingh
Baeuq youq gwnz cix raen
Sien youq gwnz guh dingh
Guh gaiq inq daeuj faen
De yaeng cuengq duz vuengz suicauz
Suizcauz daeuj cauh feiz
Rin daeuj coemh guh faz
Suicauz daeuj cauh feiz
Faz daeuj cit guh gang
Diz guh cax doq van
Diz guh gvak doq so
Hix gyoz vuengz suicauz
Suicauz hwnz naengh dienh
Suicauz yaeng gouz mbwn
Beksingq liux mbouj miz gaiqgwn
Bouxminz liux mbouj miz gaiq ciengx
Mbwn yaeng hawj gaiqfaen haeuxlaux
Sien dauq hawj gaiqfaen haeuxndoek
Naep coq hwet dawz ma
Baek coq ndang dawz ma
De cunz baq laeng roq
De cunz bo laeng lueg
Cix aeu cax bae vuet
Cix aeu gvak bae gi
Cix aeu cae bae cauh
Aeu vaizlaux bae daz
Gaij guh reih seiq mba
Gaij guh naz seiq soengj
Gyau cin aeu faen haeux bae doek
Doek coq reih seiq mba
Doek coq naz seiq soengj
Ngveih ndeu doek ndoeng cix baenz biek
Ngveih ndeu doek lueg cix baenz sawz
Ngveih ndeu doek bangx baq cix baenz lwgmak
Ngveih ndeu doek gyang rungh cix baenz lwgdauz
Ngveih ndeu doek bangx bo cix baenz haeuxvaeng
Ngveih ndeu doek gyang doengh cix baenz haeuxhau
Beksingq gyoz miz gwn
Bouxminz gyoz ciengx mingh
Raq de miz gaiqgwn
Youh mbouj miz gaiq daenj
Daenj mbaw faex mbaw rum
Lingz bae 
Suicauz hwnz naengh dienh
Suicauz yaeng gouz mbwn
Mbwn yaeng hawj faen ndaij
Laux suicauz gyauq bouxminz
Gyau cin aeu faen ndaij bae doek
Go’ndaij loeg nyied de baenz
Cix aeu cax bae faenz
Cix aeu mid bae daet
Dawz ma laenz guh geu
Dawz ma heux guh cag 
Dawz ma lak coq congz
Dawz ma longz coq rok
Dawz ma daemj guh baengz
Dawz ma foengz guh buh
Beksingq gyoz daenj gunz
Bouxminz gyoz daenj buh
Gojlij laj deih fihcaengz cauh doh daengz
Mbwn youq gwnz ciuq raen
Sien youq gwnz guh dingh
Guh gaiq inq daeuj faen
De yaeng cuengq duz deihvuengzsi
De daeuj cauh laj deih
De daeuj ceiq sigaiq lajmbwn
Cauh fanh seiq liuzliengh bet bak bi
Cauh laj deih yaeng lienz
Cauh laj ndaen yaeng gvangq
Cauh guh bo guh baq
It deihvuengz daeuj cauh
Cauh bya daemq bya sang
It deihvuengz daeuj cauh
Cauh guh vang guh raeh
It deihvuengz daeuj cauh
Cauh guh dah guh ni
It deihvuengz daeuj cauh
Cauh guh ni guh haij
It deihvuengz daeuj cauh
Cauh guh sam bak roek bonj faex
It deihvuengz daeuj cauh
Cauh guh sam bak roek bonj nya
It deihvuengz daeuj cauh
Cauh guh bi guh ndwen
It deihvuengz daeuj cauh
Cauh guh ndwen guh ngoenz
It deihvuengz daeuj cauh
Cauh guh ngoenz guh seiz
It deihvuengz daeuj cauh
Raq de gofaex caengz rox vah
Go’nya caengz rox gangj
Raq de laj deih luenh goenj cumx
Laj mbwn luenh goenj bumz
Deihvuengz cauh guh ndei liengzleih
Ceiq guh ndei liux haih
Cauh dien gaiq laj mbwn

Bien Daih 4  Rangh Mo Cauh Saeq Vuengz

Sam gaiq sam vuengz ceiq
Seiq gaiq seiq vuengz cauh
Ciuhgonq lag mbouj dongh mbouj dou
Ciuhgonq biengz mbouj suj mbouj saeq
Lag mbouj dongh mbouj dou
Lag rox coeb rox caix
Biengz mbouj suj mbouj saeq
Mbouj miz saeq guh cawj
Mbouj miz suj guenj biengz
Biengz cien nya fanh nyungq
Baenz saeh ra boux si mbouj raen
Baenz ndei ra boux guenj mbouj raen
Caux fanjfuk okdaeuj
Bouxyax gap bouxrengz
Hengz cih gwn luenh guh
Luenh gwn biengz gwn deih
Biengz hung gwn biengz noix
Ngoenz doxndoiq doxdwk
Gwn boux lwg boux iq bae liux
Doxndoiq ndij gaiqgwn
Laj mbwn ra boux guenj mbouj raen
Mbouj baenz biengz baenz deih
Vih miz baed miz sien
Caux hai dien hai deih
Cauh aen ndwen ndaundeiq
Vuengz caux ciq daengngoenz
Cauh vunz ndeu guh cawj
Cauh boux ndeu guh gvang
Cauh langz ndeu gaem inq
Cauh guh saeq guenj biengz
Cauh guh vuengz guenj guek
Daengx fanh ngeih lueg guek
Daengx cibcaet dienyah
Daengx biengz nyi de guenj
Daengx fanh nyi de liux
Cauh guh guen guh fouj
Cauh guh cou guh yienh
Daengx biengz caux miz suj
Daengx boux caux miz guenj
Baenz saeh miz boux si
Baenz ndei miz boux guenj
Boux fanjfuk mbouj miz
Boux doxdwk doxgaj mbouj miz
Bouxyax gap bouxrengz mbouj miz
Hengz cix gwn luenh guh mbouj miz
Ngoenz doxndoiq mbouj miz
Boux doxdub mbouj miz
Gwn bouxlwg bouxlan mbouj miz
Bouxyak dawz ma gaz
Bouxyax dawz ma cug
Daengx biengz fug bouxsaeq
Saeq ndaej guenj daengx biengz
Haeuj ngaenz liengz ngaenz lumh
Biengz caux unq baenz ceiz
Biengz caux ndei baenz saeq
Caux guh saeq baenz saeq
Caux guh vuengz baenz vuengz
Coenz neix damz baenz neix
Rangh neix bwi baenzneix
Hot neix naeuz baenz neix
Cwt gaiq biengz gaiq deih
Cwt gaiq boux rox gviq
Ceiq gaiq boux ciuhlaeng
Daengz gaiq dou ciuhneix
Boux ciuhlaeng dou beij
Boux ciuhneix dou dawz
Cawz damq cawz dou lwnh
Mbouj lwnh yienhlawz gyae
Mbouj naeuz vaelawz wnq
Naeuz gaiq boux sujgya
Naeuz gaiq boux vazsingq
Rox de loeng beu bak
Rox de loeng cat fwngz
Loeng cix gwn luenh guh
Rox de loeng fanjfuk
Boh lwg loeng doxndoiq
Hix guh yienzneix coih
Hix guh hoihneix bwi
Rox de loeng fanjfuk
Caux doxdwk doxgaj
Ajrengz ndoiq beixnuengx
Dwk aen cauq ndeu ging
Dwk aen cingz ndeu vaq
Vaq bae famh cojcoeng
Vaq bae doeng nguxdaih
Samcoj mwngz mbouj soengz
Cojcoengz mwngz mbouj youq
Goj guh yienzneix coih
Hix guh hoihneix bwi
Coenz neix damz baenzneix

Bien Daih 5  Rangh Mo Cauh Cih Saw

Sam gaiq sam vuengz ceiq
Seiq gaiq seiq vuengz cauh
Ciuhgonq caengz cauh saw
Ciuhgonq caengz dawz dauh
Saw vuengzdaeq caengz miz
Lig vuengzdaeq caengz miz
Lig vuengzdaeq caengz cauh
Saw ciuhgonq fix ceiq
Vuengz saw lig mbouj lij
Gyapceij saw mbouj miz
Cawz ndei yak mbouj rox
Guh ranz deng loegconz
Dai ce con lienz gap
Haq lwg deng daihdap
Dai ce rap lienz ram
Aeu bawx deng bo’gun
Dai ce gunz lienz buh
Vuengz caux ndiep mbouj dwg
Vuengz caux caek mbouj ndei
Vuengz guh reih haeuxyaz
Vuengz guh naz haeuxmiq
Nengzlih roengz dwk naz
Nengzsa roengz dwk reih
Roengz dwk reih gamjga
Roengz dwk naz vuengzdaeq
Daep vuengz haemz gazlwz
Mbei vuengz haemz gazlimh
Aeu nengzlih ma gaz
Dawz nengzsa ma gab
Nengzlih mbouj coux gaz
Nengzsa mbouj coux gab
Nengz ciuhgonq rox naeuz
Nengz ciuhdaeu rox lwnh
Mwngz gaej daet diuzmah
Mwngz gaej gaj diuzmingh
Gou lij loh ndeu hauh
Gou lij bauj ndeu ndei
Vuengz caux hauq deihdanz
Vuengz caux cam deihdad
Mwngz lij loh maz hauh
Mwngz miz bauj maz ndei
Nengz roxnyi hauq neix
Nengz caux dwk cihcangh
Nengz caux gangj cihcingh
Mwngz aeu gen ma laz
Mwngz aeu sa ma suek
Caet haet vuengz caux gej
Gouj haet vuengz caux hai
Nengz raih bae raih ma
Baenz cihlaux dwk gwnz
Baenz cih mwnz coq laj
Baenz bit maeg bacae
Baenz saw saeq saw vuengz
Nengz cauh saw gaiq vuengz
Nengz hawj saw gaiq vuengz
Dingh guh ngoenz guh cawz
Vuengz aeu sa ma laeb
Vuengz laeb sa guh bonj
Cauh guh bonj sawlig
Cauh guh co guh cib
Cauh co’it cibhaj
Dingh guh bi guh ndwen
Cauh guh nienz guh hauh
Cauh guh siuj ndaep daih
Cauh daihbaih begfuh
Cauh guh gienh guh ciz
Cauh guh muenx guh bingz
Cauh guh bingj guh u
Cauh vujfu yau’nganh
Cauh guh ranz guh yiuj
Sam cib ngoenz guh ndwen
Cib ngeih ndwen guh bi
Cauh seiz ndei seiz yak
Nengz cauh saw okdaeuj
Saw vuengzdaeq caux bik
Lig vuengzdaeq caux bik
Saw ciuhlaux caux ceiq
Saeq gaem inq lau nyieng
Hix aeu saw neix guenj
Vuengz guenj guek lau yungq
Goj aeu saw neix guenj
Naeuz gaiqmaz lau laeng
Daengq gaiqmaz lau lumz
Goj aeu saw neix geiq
Laeg heiq guh lazging
Saw ciuzdingz fat ndaej
Vuengzdaeq soengq saw ma
Gamjga soengq saw daeuj
Hawj bouxbiengz bouxdeih
Saw bae doeng dienyah
Cauh betgvaq roekyaemz
Saw vuengzdaeq caux hai
Saw an baiz caux cingq
Dingh ceij ngux maux youx
Dingh couj meih saenz swt
Dingh co’it cibhaj
Caux roxnaj hwnzngoenz
Miz bi ndei bi yak
Dwk deih caux dingh san
Guh ranz caux dingh yiengq
Guh ranz caux mbouj deng loegconz
Ndaej youq con lienz gap
Haq lwg caux mbouj deng daihdap
Ndaej gwn rap lienz ram
Aeu bawx caux mbouj deng bo’gun
Ndaej daenj gunz lienz buh
Cingq caux miz ngoenzndei
Cingq caux miz seizvuengh
Baenz get aeu saw laeq
Baenz gyaej aeu saw dingj
Saw bit maeg caux ndaej
Saw leix maz caux hwnj
Cwt gaiq biengz gaiq deih
Cwt gaiq boux rox gviq
Ceiq gaiq boux ciuhlaeng
Daengz gaiq dou ciuhneix
Boux ciuhgonq de beij
Boux ciuhneix dou dawz
Seiz damq seiz dou lwnh
Mbouj lwnh yienghlawz gyae
Mbouj naeuz vaelawz wnq
Naeuz gaiq boux sujgya
Naeuz gaiq boux vazsingq
De dawz saw vuengzdaeq
De dawz laex ciuhnduj
Dwk mehgvaq caux raen
Dwk roekyaemz caux ok
OK ndaej baeuq congznaengh
Yaengx ndaej baeuq daengqdoengz
Ciuhneix caux dawz saw
Ciuhneix caux dawz dauh
Coenz neix damz baenz neix
Rangh neix bwi baenz neix

Bien Daih 6  Rangh Mo Laex Ngeih

Cieng Daih 1  Mo Doenglingz

Doenglingz go nduj
Gaeq laj canz gaej dot
Boux laj doiq gaej fwen
Boux laj guenz gaej yet
Lwnh gaiq goj rag haemz
Lwnh gaiq bonj rag gonq
Gonq mbouj ceiq veiz laux
Nduj mbouj cauh veiz dai
Roeg dai roeg gwn bwn
Vunz dai vunz gwn noh
Gaj boh bae guh ranz
Gaj lan bae coh daiq
Doenglingz gvai yienz gvai
Ngoenz dawz vaiz bangx baq
Raen duz vaiz gyaz ndwn gyaz roengz
Vaiz seng suk dwgrengz
Dauq ranz si hawj meh
Ma ranz veh hawj vunz
Meh cix han naeuz neix
Duznoh seng vanz mbouj dwgrengz
Meh seng bengz raen nanh
Duz vaiz gyaeuj lij soem
Roengz seiz ndeu cix gvaq
Duz vunz gyaeuj lex nduen
Roengz sam hwnz seiq haemh
Lingz cix niemh coq laj hozsae
Gyaez coq laj daej dungx
Lingz cix lwnh bae sam mbanj laj
Lauh bae haj mbanj gwnz
Mbanj gwnz ndaej benj haj
Mbanj laj ndaej benj roek
Ngoenz de coih gyeiqgyaenz
Ngoenz de raenh gyeiqgyaek
Mbanj ranz caez daeuj haemq
Coih gaiqmaz gyeiqgyaenq
Raenh gaiqmaz gyeiqgyaek
Doenglingz han naeuz neix
Coih sangq coq haeux reih
Coih gvih coq haeux naz
Coih riengh coq mou yiengz
Coih roengq coq bit gaeq
Daengz ngoenz meh lingz dai
Daengz ngoenz gvang lingz laux
Cang coq gvih caek caeu
Aeu dingfaz ma ding
Dawz meh haeuj laj roengz
Fung meh haeuj laj fag
Meh lingz naeuh lingz naeuz
Meh lingz haeu lingz bauq
Mbanj ranz cib boux cib roengz miz
Seiq boux seiq roengz coi
Caez gwn noh meh lingz
Aeu boux ningq dauq ranz
Lingz cix gungz ndij vunz
Lingz cix naeuz hi’neix
Meh gou haeu bae liux
Mbanj ranz naeuz yaeng ndei
Gwn noh boh dou caengz
Gwn noh wnq dou soengq
Doenglingz naeuz yaeng ndei
Dangq noh boh dangq lij
Dangq noh beix dangq gwn
Doenglingz naeuz yienghneix
Daep vaiz cwnj daep meh
Mbei vaiz cwnj mbei gvang
Guen mbanj ranz su eiq
Mbanj ranz naeuz mbouj coux
Bae haemq baeuq roxdoh
Bae haemq mo loeggyap
Baeuq roxdoh cix vah
Mo loeggyap cix naeuz
Daep vaiz cwnj daep meh
Mbei vaiz cwnj mbei gvang
Guen mbanj ranz su eiq
Doenglingz aeu vaiz gaj
Aeu laeujvan ma hai
Vunzlai caez gwn noh
Lingz daengq naengh mbouj doh
Lingz doek noh mbouj daengz
Bae haemq baeuq roxdoh
Bae haemq mo loeggyap
Baeuq roxdoh cix vah
Mo loeggyap cix naeuz
Boeg hot gyaeuj hot rwz
Yiengh bienq baengz hauq buh
Lingz doek daengq dauq doh
Lingz doek noh dauq daengz
Geij boux geij doengz naengh
Miz boux naengh mbouj coux
…….
…….
Mbouj gyaez gwn meh lingz
Meh lingz boux ranz laz
Ma haq boux ranz loeg
Miz roek de beixnuengx
Boux ndeu dawz bae dangq aeu vaiz
Boux ndeu dawz gai bae aeu benj
Boux ndeu dawz diemj bae aeu ngaenz
Aeu vaiz faenz biu hauq
Miz sam roih mehmbwk
Guh ceijmax daeuj hoen
Miz sam lwg bouxsai
Ngoenz faengz ngaiz sam dauq
Sam cau baenq gyaxgyaed
Caet haet baenq gyaxgingx
Cwz vaiz gaj seuq gingq
Gou gingq gaj mbet cai
Boh meh dai yienh baed
Sam haet raeuz bax yauq
Miz sam dab ndaijhung
Miz song congz ndaijngux
Youq gizlawz hix mbaen
Soengz gizlawz hix naenj
Dawz ma daemj guh baengz
Daengz ngoenz meh lingz vangq
Daengz ngoenz gvang lingz laux
Hai guh gunz nyib buh
Buq guh ciemq nyib gunz
Bouxsai daenj ciemq dinj
Mehmbwk daenj gunz raez
Daenj doengzcaez gi’gyaenh
Gi’gyaenh laj goncaiz
……
……
……
……
Boh meh dai doengz yauq
Laux lunz daeuj doengz yauq
Baeuq vangqfeiz ndij yauq
Aen yut doq aen gai
Caemh doengzcaez ndij yauq
Aen doiq doq aen mban
Dangh ranz yauq mwngz doh
Duzma doq duzmeuz
Laeng doxliux ndij yauq
In get gongz laj benj
Gongz youq henz byai fa
Haetcog gou byaij roen
Ngoenzcog gou byaij loh
Doh ndij gyoep mbouj gyoep
Loeb ndij bungz mbouj bungz
Bae bungz Baeuq roxdoh
Bae bungz Mo loeggyap
Baeuq roxdoh cix vah
Mo loegyap cix naeuz
Buh mwngz cauh va lengq
Buh mwngz cauh saek mong
Doenglingz han naeuz neix
Gou mbouj miz va lengq
Gou mbouj miz saek mong
Gou yauq boh gou dai
Cai sam cau mbouj hauq
Yauq sam haet mbouj fwen
Raen nyienz mbouj ndaej mboengj
Raen gyong mbouj ndaej diz
Goenh rub gen mbouj ndaej
Soij ut cih mbouj dawz
Yangj rwz mbouj baek gyaeuj
Buhbaengz mbouj ndaej foengz
Buhhoengz mbouj ndaej daenj
Mbouj ndaej roengz naz gyauj naz ndoeng
Mbouj ndaej haeuj gyoengqdoih gyoengqvunz
Guh reih youq byai bya
Roegra roengzdaeuj saiq
Guh naz coq gyang doengh
Mwi raih daeuj mbon haenz
Haeux mbouj baenz i gaeuq
Ciengx mou maen mbouj ceh
Ciengx vaizmeh mbouj fanz
Vunz mbouj miz cwtyienj aen ranz
Vaiz mbouj miz cwtyienj laj liengh
Bae haemq Baeuq roxdoh
Bae haemq Mo loeggyap
Baeuq roxdoh cix vah
Mo loeggyap cix naeuz
Saw cab gvang ma daej
Meh cab liengh ma laeq
Ngoenzlawz doek daihduenh
Ngoenzlawz ndaej muenx yauq
Mwngz bae haemq makmaenj
Makmaenj ndaej coux hau
Mwngz bae haemq makdauz
Makdauz ndaej diq yauq
Bauq lwggaej mwngz daeuj
Miz laeuj yienh daeuj daengz
Dawz daeuj foengz lienghveih
Giqdauz baek gyang naz
Vunzlai coq cix gvih
Naeuz mwngz boux cehseng
Diemj feiz rongh gijgyaenz
Byai de doek sam gyoq
Coh cinghlungz bwzhuj
Nawx sienfungh roxfaz
Hoenz bae gwnz baenz fungh daeuj ma
Faenx daeuj laj baenz cwz baenz vaiz
Baenz cienzcaiz funghgviq
Daeuj hawj boux sujranz
Fuz dauh dauq hawj dauh
Fuz dauh doiq hawj sien
Cien nienz raeuz mbouj yauq
Roeg ciqgad bax bae
Roeg bax bae bax dauq
Gyau buh yauq neix bae
Biu saenj mae mbouj yauq
Caenh samyienz bae bauq
De soengq yauq bae suen
Caenh samyienz ma ranz yej
Lwg lan souh nyienz geh
Caez gwn hangz roegraeu
Caez gwn maeuz gaeqhangh
Bouxlaux mbouj angq neix angq maz

Cieng Daih 2  Mo Hanqvuengz

Hanqvuengz it goh
Sam gaiq sam vuengz ceiq
Seiq gaiq seiq vuengz cauh
Vuengz cauh laep cauh lienz
Vuengz cauh dien cauh deih
Geij gaiq vuengz geij cauh
Vuengz caux cwz caux gai
Vuengz caux vaiz caux gaj
Vuengz caux max caux gwih
Vuengz caux hoiq caux noz
Caux boux Mo loeggyap
Baeuq loeggyap caux mo
Baeuq roxdoh caux soq
Yah buenzguj caux ien
Guenj sien naeuz caux baed
Cwt gaiq boux langzhanq
Langzhanq naeuz ciuhlaeng
Daengz gaiq boux ciuhneix
Daengz langzhanq rox fouz
Naeuz ien’gya ciuhgonq
Beixnuengx naeuz mehlaeng
Gangj haemz dwk lwg boh
Naz ceh haenz doengz ceh
Meh laeng boh doengz laeng
Gangj haemz dwk lwg boh
Dwk langzhanq rox fouz
Baenz ien’gya muznanh
Ien boh meh gangj haemz
Ien nanghlaeng gangj yak
De ma dwk ciuhlaeng
De ma daengz ciuhneix
Rox raeuz hengz congz byat
Rox raeuz hab congz ien
Guh byat naj baed sien
Faenz ien naj mehlaux
Ciuhlwg raeuz doengz vanz
Ciuhlan raeuz doengz soq
Doengz soq ien ciuhnduj
Doengz soq boux ciuhgonq
Doengfueng ien roengzdaeuj
Ien beixnuengx doxdwk
Namzfueng ien roengzdaeuj
Ien boh lwg doxdoiq
Saefueng ien roengzdaeuj
Ien gvanbaz doxndaq
Baekfueng ien roengzdaeuj
Ien yahbawx doxceng
Cunghyangh ien roengzdaeuj
Ien da’daiq baihnaj
Ien nuengxnax baihlaeng
Ien miz lwg mbouj ma
Ien miz va mbouj youq
Ndwi mbouj miz maz ien
Vaiz dangh gyaj baenz ien
Max haeuj naz baenz ien
Yiengz roemx lag goj ien
Euj rangzndoek goj ien
Ngoeg rangzfaiz goj ien
Lai coenz hauq goj ien
Gauq beixnuengx goj ien
Laeg bya daemz goj ien
Guhlaux vunz goj ien
Caux guh swq goj ien
Baz baeyoux goj ien
Buenq lwg vaiz goj ien
Gai lwg vunz goj ien
Cuengq caenghmbaeu goj ien
Aeu caenghnaek goj ien
Laeg haeux yiuj goj ien
Daeh baklai baenz ien
Lingz sing mak goj ien
Nag sing bya goj ien
A sing gaeq goj ien
Saeq sing biengz goj ien
Vuengz sing inq goj ien
Baenz ien ok neix ma
Ien’gya ok neix daeuj
Cingj byat yeh goj ma
Cingj ien’gya yeh daeuj
Cingj byat daeuj doxcaez
Raez ien daeuj doxcoh
Doengz cienq naj haeuj congz
Doengz veng ndang haeuj coih
Cienq naj haeuj congzbang
Cih sujranz de soq
Cih bouxdauh de hoz
Hoz ien’gya ciuhgonq
Hoz ien boux ciuhgonq
Lag cib soem gouj soem
Aeu diuz ndeu guh dongh
Biengz cib boux gouj boux
Aeu boux ndeu guh saeq
Vuengz ciuhgonq rox saw
Doeng saw vuengz mbouj raeh
Vih vuengz mbouj rox dawz
Saw vuengz yeh mbouj dingh
Raemj faex bae bad fai
Dai bazdaih vuengz bae
Raemj faex bae vang loek
Maiq bazgoek vuengz bae
Vuengz guhmaiq gazyoux
Vuengz guhmaiq roek bi
Lengq mbouj miz boux fong
Mong mbouj miz boux saeg
Ndaek mbouj miz boux dak
Sat mbouj miz boux cah
Gag aeu fwnz gag ndaengj
Gag rap raemx gag gwn
Gag haed gen guh cauq
Fwngz dop laih mbouj baenz
Maiq caux ranz mbouj baenz
Vuengz yaek saet deuz anq
Vuengz yaek suenq deuz biengz
Anq yaek nya cix nya
Biengz yaek nyungq cix nyungq
Doq bak mingh mbouj baenz
Caj vuengz hauq coenz neix
Lauxmbanj caux daeuj siengj
Lauxbiengz caux daeuj suenq
Roengz laj yiuj doengz ngeix
Daeuj laj ni doengz suenq
Gizlawz miz yahmaiq
Baihlawz miz saundwi
Raeuz doengz suenq gaiq vuengz
Raeuz doengz siengj coenz hauq
Miz boux ndeu caux hauq
Miz mbauq ndeu caux naeuz
Nu ci miz yahmaiq
Baih ci miz saundwi
Bouxlawz rox gangjgyangz
Nangzlawz rox gangjyaeuh
Coenz geuj bae geuj ma
Coenz doxdaz doxdap
Miz boux ndeu caux hauq
Miz mbauq ndeu caux naeuz
Cok gwnz miz yahyiengz
Cok gyang miz yahyawh
Yahyawh rox gangjgyangz
Yahyiengz rox gangjyaeuh
Coenz geuj bae geuj ma
Coenz doxdaz doxdap
Hawj song nangz bae naeuz
Hawj song boux bae raez
Cingj yah daeuj gwn ngaiz
Nai yah daeuj gwn laeuj
Noh roegfek roengz cien
Laeuj dwk beng daeuj coh
Haeux hawj swq gwn lai
Ngaiz hawj swq gwn imq
Bae cam mingh gaiq vuengz
Roi gyaeuj lag mwngz bae
Rag rieng raez mwngz bae
Ai coenzhauq mwngz bae
Gvaq doengh bae lilaz
Gvaq naz bae lilangh
Gyaeuj swix rog baek ndaix
Ndang swq daenj buhmoq
Gyaeuj swix rog ndaix va
Gen fidfaz fidfangh
Gang liengjsanx gvaq naz
Gang liengjsa gvaq doengh
Yahswq daengz dincok
Swq bae daengz rog dou
Hai dou gaiq hoiq haeuj
Yaeuj dou gaiq hoiq gvaq
Yah de hauq dihdanz
Yah de han dihdad
Haet neix romh baxyai
Gvaq ngaiz daeuj maz hauq
Hoiq daeuj ra haeuxfaen
Hoiq daeuj ra faen’gyaj
Doek haeuxgyaj mbouj daengz
Doek haeuxfaen mbouj doh
Daeuj coh aeu haeuxfaen
Doek mbouj daengz ce dieg
Yah de hauq dihdanz
Yah de han dihdad
Haeuxcid fwx baenz dan
Haeuxsam fwx baenz dak
Haeuxrob cab baenz aeu
Mwhneix naeuz ra gyaj
Gangj maz loengh dwgriu
Swq dauq ndwi dazluh
Swq dauq byouq dazlauz
Swq dauq naeuz gaiq vuengz
Baez byaij dog lawz ndaej gyaeujmou
Baez swq ndeu lawz ndaej lwg vunz
Raeuz dauq bae baezmoq
Swq bae doh daihngeih
Gyaeuj swix rog baek cam
Song din swt haizsiuq
Gvaq doengh bae lihlaz
Gvaq naz bae lihlangh
Yahswq daengz dincok
Swq bae daengz rog dou
Ma’meh raeuq vihvaz
Ma’daeg raeuq vihvaeh
Raeuq fwx rox raeuq raeuz
Raeuq fwx cit ma haeb
Raeuq raeuz gyaep ma dauq
Yahswq hauq dihdanz
Hoiq guh boux liuh ranz
Nangz guh boux liuh luengq
Ciuq daeuj neix ra ngaiz
Laux hoj sanq baxlaz
Miz gaiqmaz coh byaij
Byaij miz coenz saundei
Guh raemxndaengq mbouj baenz
Guh raemxndaen mbouj fuenx
Aeu riep daeuj gih gang
Cam roengz baengz haetcog
Yahmaiq hauq dihdanz
Yahmaiq han dihdad
Raemxndaengq gvaq mbouj baenz
Raemxndaen gvaq mbouj caux
Lauq senq hoemj dinfa
Gvaq mwh nding mwh oengq
Hoiq daeuj ra faencam
Hoiq daeuj cam faen’gyaed
Faen’gyaed lij hawj gyang
Faencam lij hawj gok
Gyaed fwx hwnj lengz ndang
Cam fwx sang lengz hwet
Daengz mwhneix caux cam
Gangj vang mbouj baenz longh
Swq dauq ndwi daxluh
Swq dauq byouq daxlauz
Fwx guh swq rox baenz
Hoiq guh swq mbouj baenz
Fwx fwet roen le gvangq
Hoiq fwet roen mbouj gvangq
Maih rox gangj mbouj gvangq
Maih rox gangj saek coenz
Ngoenzneix lumz liux nauq
Vuengz caux hauq dihdanz
Vuengz caux han dihdad
Fwx riuzlaz riuzlaz
Liuz baenz goeng bya lak
Doxdap gangj baenz coenz
Hai geij coenz geij doiq
Swq dauq ndwi dahluh
Swq dauq byouq daxlauz
Swq bae doh daihsam
Swq bae daengz bakcok
Swq bae daengz rog dou
Nangz neix daeuj haep cok
Mbwk dog daeuj dok dou
Gaejlaeg ma leu yah
Yahdaiq ndiep mbouj dwg
Gaem gen dawz lwg dauq
Coenz hauq gangj mbouj dwg
Lwg neix loeng gaej gvaiq
Yah caux hauq dihdanz
Yah caux han dihdad
Hoiq mbouj beu gaiqmaz
Ngvaekcawz ma sam dauq
Ngvaekcawz hauq sam coenz
Mienh roengz rox daeuj liuh
Rox daeuj liuh ra ngaiz
Byaij lai baenz bouxswq
Yahswq lai gihgyauq
Hoiq mbouj yaem coenz hauq
Hoiq mbouj dauq bae ndwi
Vuengz guhmaiq gaxgoek
Vuengz guh maiq roek bi
Lengq mbouj miz boux fong
Mong mbouj miz boux saeg
Ndaek mbouj miz boux dak
Yahdaiq hauq dihdanz
Goengda han dihdad
Baz vuengz baenz baz vuengz
Boux biengz lawz ndaej ciemq
Byacoeg vanz byacoeg
Bya’ndoek lawz ndaej ciemq
Yahswq cingq caux hauq
Raemx dwk lwt baenz mbaengq
Naengh ndij vuengz baenz vuengz
Gaej gangj sam gangj seiq
Fwx maiq ngeih maiq sam
Hoiq nyaq gaem lwg ndeu
Soemseu fuk dauq yak
Ndaq bamz liengz daengz ndok
Vunz fuk bak lezlih
Yahswq hauq dihdanz
Bouxlawz ndaem haeuxfiengj
Bouxlawz ciengx lwgmbwk
Lwgmbwk haq okbae
Haeuxfiengj doek bangx baq
Lwgmbwk haq bae biengz
Caj mbouj hawj gaiq vuengz
Bouxbiengz lawz ndaej lawh
Baengz dwg daet cix daet
Faed dwg giengh cix giengh
Buh dwg caiz cix caiz
Haiz dwg guh cix guh
Gaej laeg gangj coenz moq
Byaij lai mbouj baenz soq
Ngoenzneix naeuz yauqan
Han ngoenzneix gaiq hoiq
Hawj sawmingh gaiq gou
Yaek gwn mou caih suenq
Yahdaiq hauq dihdanz
Goengda han dihdad
Dat mbouj han ndei han
Lwg neix huk dauq bamz
Lwg neix gangj fanjiu
Hauq mbwn mbouj deng ndaen
Baenz gaiqmaz gyaqsoq
Yahswq gvai lienz gvai
De guh vuengz naengq huk
San lag saix mbouj rox
Giz lak doemq mbouj rox
Luih duk maet mbouj rox
Luih duk ngox deng fwngz
Song neix baenz leux yiengh
Goengda riu baxsih
Yahdaiq meih baxsieg
Hai laeuj yah laeuj yaem
Dwk bya’daemz gaiq swq
Noh roegfek roengz cien
Laeuj dwk beng daeuj coh
Dat naeuz han lwg neix
Rok fwz it mbouj rox
Nai baeuq yah mbouj rox
Rok fwz ngeih mbouj rox
Fong mbaq buh mbouj rox
Rok fwz sam mbouj rox
Sanq laux ngeih mbouj rox
Rok fwz seiq mbouj rox
Siuq gyaeuj swiz mbouj rox
Rok fwz haj mbouj rox
Nai bajliuz mbouj rox
Yahswq hauq dihdanz
Mwngz mbouj hawj ranz neix
Cix yaek hawj ranz lawz
Goengda ndiep cazngaix
Yahdaiq ndiep cazngaenx
Lij cam liuz ranz laj
Lij cam baj ranz gwnz
Liuz ranz laj caux hauq
Baj ranz gwnz caux naeuz
Raeuz mbouj hawj gaiq vuengz
Bouxbiengz lawz ndaej ciemq
Yahswq nyi coenz neix
Bak mbouj riu ndaeng riu
Giu baenz raemx hap langh
Gaj gaeq boh daem ngaiz
Hai laeuj cingz hawj mingh
Cingj dauh daeuj raiz saw
Cingj sae daeuj raiz mingh
Gyau hawj mingh daengz fwngz
Raez cih mwngz liux swq
Haet haemh dwg mwngz son
Gyoz gwn romz ndij yah
De rox guh rox gwn
Raez cih mwngz leux yah
Noh youq nok duzcwz
Coenz youq rwz bouxswq
De rox gwn rox hauq
Hoiq guh meh guenj gwn
Gyau gaiq mwngz leux swq
Yahswq hauq coenz vanz
Lwg ndij meh lwg ranz
Lwg bae gvan lwg fwx
Raemx dwk lwt baenz mbaengq
Naengh ndij vuengz baenz vuengz
Bouxlawz son duzbit youz dah
Bouxlawz son cauxyah bae gvan
De miz ranz gag rox
Yahswq gwn laeuj fiz
Gangj ngvizliz ngvizlinh
Swq ndaej mingh swq ma
Swq ndaej sa swq dauq
Doiq din swix swq ma
Doiq din gvaz swq dauq
Gvaq doengh daeuj lihlaz
Gvaq naz daeuj lihlangh
Baez yamq sam baez saet
Ndaej saw mingh daengz ranz
Vuengz caux riu baxsih
Vuengz caux mih baxsieg
Naeuz guhswq mbouj baenz
Neix guhswq dauq baenz
Naeuz fwet roen mbouj gvangq
Neix fwet roen dauq gvangq
Gaeb aeu gaeq ma gaj
Gaeb aeu mou ma gaj
Cingj dauh daeuj habsaw
Cingj sae daeuj habmingh
Saw cih yex doxroix
Coij saw yex doxriengz
De mbouj fuengz mbouj baih
Gap de guh gvanbaz
Nda de guh gyaqfuq
Vuengz caux hauq dihdanz
Vuengz caux han dihdad
Ngoenzndei dauh bae raez
Ngoenzndei sae bae coux
Ndaej baz vuengz daengz ranz
Hawj duzfangz gwn doh
Vuengz ndaej caeq cojcoeng
Youq sam bi dauqnaj
Youq haj bi dauqlaeng
Gangj coenzhaemz haeuj dungx
Vuengz gwn byaek ndiep byai
Vuengz maiq baz ndiep lwg
Haemh gangj daemq sixsaeb
Haet son bae son dauq
Haenz ceh naz doengz ceh
Meh laeng boh doengz laeng
Aeu saen bae guh bak
Coenz gangj haeuj lwglaeng
Coenz gangj haemz lwg gaeuq
Coenz gangj genx lwgraz
Yaek suenq haih lwgnaj
Yaek suenq gaj lwgboh
Vuengz caux fwd mbouj gangj
Meh lwg vuengz gwn haeux
Vuengx caux ngoemx mbouj hauq
Doq bi vuengz aeu bawx
Dwk raemx lak haeuj naz
Doq bi vuengz aeu baz
Maij lwg ma riengz meh
Boh vuengz aeu lai baz
Ma ciep gya ciep dangq
Meh vuengz bae lai gvan
Seng it namz ngeih nawx
Coux aeu lwg riengz meh
Ciep go’ndoek gofaiz
Ciep mehvaiz yiujhaeux
Ciep go’ndoek go’naem
Ciep daemzgim nazceh
Saeb haemh haeujbae ninz
Gangj haemz dwk lwgboh
Lwgboh guh cojvuengz
Gaij hawj guh hanqvuengz
Ndwi gwn biengz ciuhboh
Raiz coh bae daengz ging
Raiz cingz bae daengz hak
Loegbouh guh saw daengz
Gyang ging dawz saw daeuj
Biengz lueg baek lij nyungq
Lwg boh guh Hanqvuengz
Ndwi gaem biengz gaem deih
Simsoh baed mbouj vi
Mingh ndei sien lij gouq
Gag gyaeu gvaq ciuhvunz
Raez cix mbwn bauqingq
Caj cix mingh baenzvunz
Bae biengz mbwn lij gouq
Lwg meh gwih max dauq gaem gung
Saek ngoenz lij ienq mingh
Hanhdingh raemx dumh mbwn
Saek ngoenz lij daimued
Caj lwg meh youq ndei
Caemh gangj vi lwg boh
Hanqvuengz lwg mehnduj
Haeuxfiengj daem henghhaz
Cojvuengz lwg mehlaeng
Haeuxnaz daem byadah
Gwn bya mbouj gwn gangj
Gangjlangx dwk beixdaih
Gangjmaiq dwk beixvuengz
Gangjvi muenz beixgaeuq
Lwnh beixgaeuq dwg muenx
Hanqvuengz lwg mehnduj
Gwn haeux damh raemxda
Gwn byaeknda ceuj meiq
Byaekciq ceuj raemxrangz
Byaek lajbanz gwnz ringj
Meuz liz bae liz dauq
Cojvuengz lwg mehlaeng
Noh bitgeq cingx gong
Noh gaeqdon youh damq
Gwih maxlag mbouj cing
Sau coengmingz ciengx fanh
Hanqvuengz daenj buhgaeuq gvaqcieng
Daenj buhliengz gvaq lab
Daenj buhyak gvaq bi
Daenj buhheiz gvaq ciuh
Daenj vaq mbouj daenj ga
Daenj yakfaz yakfwh
Cojvuengz lwg mehlaeng
Ngoenz rieg song sam doiq
Cojvuengz bak gwn laeuj
Siengj aeu beix guh hoiq
Hanqvuengz haeuj bae ninz
Hwnz gyangz cengx daengz rongh
Gyaeujhoq daeux laj hangz
Gyangz cengx naeuz guh ciengq
Ndwen lab doek naeliengz
Ndwen cieng doek naeroq
Hawj cojvuengz byoq feiz
Ci hanqvuengz ok rog
Cojvuengz lwg mehlaeng 
Ndaej gwih max naengh an
Hawj Hanqvuengz dawz rap
Gaiq rap Hanqvuengz dawz
Naengh ruz Hanqvuengz cauh
Bae liuh Hanqvuengz buenx
Beix guh hoiq guh noz
Caw’hoz dai mbouj ngaih
Maih mbouj lij gaiqmaz
Doengz gya baen caiz boh
Baen yiuj hawj yiuj fwz
Baen cang hawj cang byouq
Baen cax hawj cax roz
Baen so hawj so hed
Baen cae hawj cae vaih
Baen naz hawj nazsang
Hawj banz raih nazdab
Baen cauq hawj cauq fong
Baen giengz hawj giengz hed
Hawj gaiq neix Hanqvuengz
Caux doxndaq nyihnyaemz
Caux doxdaen nyihnyingh
Beixnuengx baenz yakfaz
Hanqvuengz bae cauh daemz
Cojvuengz bae gwn bya
Hanqvuengz bae cauh naz
Cojvuengz bae gwn haeux
Hanqvuengz bae cauh laeuj
Cojvuengz bae gwn yah
Hanqvuengz bae cauh mak
Cojvuengz bae gwn aen
Hanqvuengz bae cauh maenz
Cojvuengz bae gwn goek
Hanqvuengz bae cauh byaek
Cojvuengz cix gwn mbaw
Hanqvuengz bae cauh vaiz
Cojvuengz bae gwn noh
Hanqvuengz bae cauh ranz
Cojvuengz haeujbae youq
Caux doxdwk doxgaj
Aeu faexlaux doxci
Mehvuengz ca raezhit
Mehvuengz cit raezheu
Guh gaiqmaz song mbauq
Hauq gaiqmaz song gvang
Song boux caemh lwg vuengz
Doxsing biengz gaem inq
Doxsing inq roegvenz
Doxsing cienz ciuhboh
Doxsing mboq byaraiz
Doxsing ngaenz ciuhboh
Doxsing mboq ngaenzcaw
Doxsing re sam hoih
Doxsing hoiq bingzdaeuz
Doxsing maeuz ningxnauh
Doxsing cauq seiq rwz
Doxsing ruz cib cauh
Doxsing mbauq coengzmingz
Doxsing rin baenzcax
Doxsing nangz byoem’baij
Doxsing naih fwedlungz
Doxsing vunz lingzleih
Doxsing gyu daengx gaen
Doxsing ngaenz daengx bak
Caux baenz yak baenz haemz
Lauxmbanj daeuj dawzdingh
Gim ma neix raeuz baen
Ngaenz daeuj neix raeuz caengh
Naz raemx sam miuz raeq
Gaiq neix hawj Cojvuengz
Baen hoiq hawj hoiqcoz
Baen nangz hawj nangzndei
Gaiq neix hawj Cojvuengz
Baen hoiq hawj gyaeujhau
Baen cauq hawj cauqliengz
Baen giengz hawj giengzvaih
Gaiq neix hawj Hanqvuengz
Gaeq gwn haeux laj canz
Dangq duz gaeq dangq gyuk
Dangq duz lwg dangq ndiep
Ien’gya ok neix daeuj
Baenz byat ok neix ma
Ci Hanqvuengz okbae
Laeh hawj Hanqvuengz deuz
Baez neix raeuz cwxcaih
Daengx mbanj laj mbanj gwnz
Raeuz vuen’yungz funghgviq
Hanqvuengz deuz okbae
Bae daengz Vujdangzsanh
Ranz cib genh gouj gya
Bae daengz baih Giujva
Bae daengz ga Giujyienh
Bae daengz Giuj guhdoengz
Soengz ndij Giuj guhbangh
Suenq ndij Giuj guhgwn
Mbouj un biengz ciuhboh
Cauh guh yangj dam ndok
Cauh guh rok hozluengz
Yaek daeuj dwk biengzgaeuq
Ndaej vaiz dawz bae gaj
Ndaej max dawz bae gwih
Ndaej vunz aeu guh hoiq
Mehvuengz daej ndaw rug
Lwgvuengz daej ndaw mbonq
Gwn byaek doengz gwn byaek
Daek haeux doengz daek haeux
Haeux lij gwn caemh saek
Byaek le gwn caemh banz
Gyu boux van boux mbouj
Ngoenz doxdwk gwnz daiz
Ngoenz doxhaih gwnz benj
Gwn haeux genx simdaeuz
Naeuz vuengz mbouj geih soq
Mwngz caenh beix okbae
Yaek bae raez beix dauq
Haetcog romh baxyai
Hawj song lwg bae coux
Hawj song boux bae raez
Bae daengz Vujdangzsanh
Ranz cib genh gouj gya
Bae daengz baih Giujva
Bae daengz ga Giujyienh
Gyaeuh vuengz banh gizlawz
Cienq Hanqvuengz gizlawz
Giuj caux gangj cixcangh
Giuj caux naeuz cixcad
Gyaeuh vuengz banh doenghnaz
Vuengz gyax youq laj dangq
Mbauq caux hauq dihdanz
Mbauq caux han dihdad
Heuj haet doiq gaiq haet
Gyaep linh doiq gaiq linh
Inq vuengz doiq gaiq vuengz
Biengz beix doiq gaiq beix
Ranz gou lij baenz gaeuq
Mwngz yaek dauq biengzlaeng
Gwn daemznaz ciuhboh
Hanqvuengz cingq caux hauq
Gou mbouj dauq biengzlaeng
Gou mbouj un biengzboh
Song mbauq dauq daengz ndwi
Boh caux hauq dihdanz
Sou bae raen roxmiz
Song mbauq lwnh cihcangz
Raen Hanqvuengz doenghnaz
Bak maeq lumj doqcingz
Caen lumj vuengz leux nauq
De mbouj dauq biengz raeuz
De mbouj aeu biengzboh
Meh ma naeuz Cojvuengz
Mwngz bae gouz beix dauq
Cojvuengz caux bae raez
Gwih maxlag gvaq roen
Gwih cingva gvaq loh
Bae daengz baih Giujva
Maxlaux lamh dongh dou
An loengz ce bakcanz
Cojvuengz yienz hwnj ranz
Beixnangz raen lienz dongx
Haetneix haet gaiqmaz
Nuengx ma lawz daeuj liuh
Cojvuengz hauq dihdanz
Beix bae liuh gizlawz
Gou yaek naeuz coenzhauq
Beixnangz cingq caux hauq
Beix mwngz bae liuh gyae
Ndeq ngoenzlawz ngoenz dauq
Bae ndaej seiq haj ngoenz
Cojvuengz naeuz cixcangh
Beix daeuj ndaej geij bi
Boh raeuz get mbouj ndaej
Boh raeuz gyaej mbouj nyinh
Boh raeuz bingh mbouj ndei
Boh raeuz gwn raemxlwt
Boh raeuz swd raemxrong
Boh raeuz fuz mbouj hwnq
Hanqvuengz ninz ndaw rug
Hanqvuengz caux hwnqdaeuj
Hanqvuengz vunz simsoh
Hanqvuengz hozcaw ndei
Caux nuengx hauq coenz neix
Bauq sam fanh gunmax
Bauq haj fanh gunbing
Haetcog cawj ngaizlaep
Haetcog caep ngaizromh
Gwih maxlag gvaq roen
Gwih cingva gvaq loh
Daeuj sam ngoenz dihdad
Daeuj caet ngoenz dihded
Vuengz daeuj daengz biengz gaeuq
Daengz sokdah vuengz caemx
Daengz sokraemx vuengz ap
Yiuq raen cab vuengz fouz
Yiuq raen cou vuengz vaih
Raemxda Hanqvuengz roengz
Raemxda Noengzvuengz giengx
Hanqvuengz daengz bakcok
Hanqvuengz daengz rog dou
Din vuengz dieb ranzvaiz
Fwngz bae daix najbyak
Get mwngz ndei boh maz
Gyaej mwngz cinh roxmiz
Bingh mwngz ndei roxmiz
Boh caux hauq dihdanz
Boh caux han dihdad
Lwg bae ndaej geij bi
Gou lienz get mbouj ndei
Gou lienz gyaej mbouj cinh
Bit gaeq nuengx ndaej gaj
Vaiz max nuengx ndaej buq
Bwn bit ndaej laeb fai
Ndok vaiz ndaej laeb dat
Anq get gyaej mbouj cinh
Anq bingh yeh mbouj ndei
Gwn nohbit yaek haiz
Gwn nohvaiz yaek rueg
Yaek gwn vueng daengxlix
Yaek gwn gij daengxduz
Hanqvuengz nyi coenz neix
Haetcog romh baxyai
Cawj ngaiz bae dwknoh
Heuh sam cib ma’maeg
Caet cib daeg ma’daeuq
Dwk haeuj lueg song lueg
Gyaep bae ndoeng song ndoeng
Hanqvuengz gvaq luengx laj
Cojvuengz gvaq luengx gwnz
Lip fwngz dwk beixdaih
Hanqvuengz ca raez hit
Hanqvuengz cit raezheu
Baez ndeu gaj beixdaih
Baez ndeu haih beixvuengz
Cojvuengz hauq dizdanz
Cojvuengz han dihdad
Gou ngaq noh gvaq laj
Ngaq maxloeg gvaq gwnz
Mbouj rox mwngz beixdaih
Raeuz dauq dwk lueg neix
Raeuz dauq veiz lueg moq
Dwk haeuj lueg song lueg
Gyaep haeuj ndoeng song ndoeng
Hanqvuengz gvaq luengx laj
Cojvuengz gvaq luengx gwnz
Lip fwngz dwk beixdaih
Hanqvuengz ca raezhit
Hanqvuengz cit raezheu
Baez ndeu gaj beixdaih
Baez ndeu haih beixvuengz
Cojvuengz hauq dihdanz
Gou ngaq noh gvaq laj
Ngaq maxloeg gvaq gwnz
Swq leq mwngz beixdaih
Hanqvuengz suk mbouj gangj
Raeuz dauq dwk lueg neix
Raeuz dauq veiz lueg moq
Dwk haeuj lueg song lueg
Gyaep bae ndoeng song ndoeng
Caux ndaej vueng daengxlix
Caux ndaej gij daengxduz
Hanqvuengz riu baxsih
Hanqvuengz mih bahsieg
Caux ndaej gij daengz ranz
Gvaix dwk banz gaiq boh
Boh gwn naeuz mbouj ndei
Doqcawz naeuz baenz bingh
Vueng daengxlix ndaej gwn
Gij daengxduz ndaej gwn
Yaek gwn raemx Gamjhak
Yaek gwn mak Gamjced
Caih mwngz hauq coenz neix
Bae cam Baeuqroxdoh
Bae cam Moloeggyap
Baeuqroxdoh caux hauq
Dauh loeggyap caux naeuz
Sam bak lueg doxndij
Seiq bak lueg doxgap
Caux miz raemx sam ga
Caux miz raemx sa riengz
Hanqvuengz ndiep haeuj sim
Hanqvuengz naem haeuj dungx
Vuengz caux dauq ranzgaeuq
Bauq gunmax raeuz caez
Raez gunbing raeuz doh
Cib boux cib fag gvak
Bak boux bak fag so
So bae gud din lag
Gvak bae daeuq din ciengz
Daeuq roengz sam ciengh laeg
Gud roengz caet ciengh sang
Caux raen raemx sa riengz
Caux raen rin lienz req
Bya rieng nding doxgauj
Bya’haux roengz cuengqgyaeq
Mbaengq raemx daek mboujndaej
Nda raemx hwnj mbouj ndaej
Aeu faex doq mbaek lae
Doq roengz sam ciengh laeg
Doq roengz caet ciengh sang
Beix coi nuengx roengz gonq
Nuengx coi beix roengz gonq
Mwngz caen boux lwgdaih
Mwngz caen daep boh ndaej
Mwngz caen saej boh baenz
Mwngz caen caen ndang noh
Caux mwngz ndiep boh lai
Ce ndang roengz bae gonq
Vuengz caux ngvaek dawz bak
Vuengz caux ngvak dawz coenz
Ce ndang roengzbae gonq
Roengz vengh lae daih’it
Roxnyi nit caxlih
Roengz vengh lae daihngeih
Roxnyi heiq caxlauz
Roengz vengh lae daihsam
Namhsa roengz sijsad
Roengz vengh lae daihseiq
Yangj guh bog roengzdaeuj
Roengz vengh lae daihhaj
Vuengz cienq naj dauq gwnz
Vuengz caemh ca raez hit
Vuengz caemh cit raezheu
Baez ndeu gaj beixdaih
Baez ndeu haih beixvuengz
Baez ndeu muenz beixgaeuq
Gaj beixdaih gaem biengz
Haih beixvuengz gaem inq
Vuengz raez dien raez deih
Ngieg hwnj laj daeuj daengz
Sien roengz gwnz ma gyouq
Nuengx naeuz yaek gaem biengz
Vuengz gwnz mbwn mbouj ingq
Mingh mbouj hawj baenz vuengz
Biengz laj ndaen miz nanh
Gaiq gou caen lwgvuengz
Doxsing biengz gaem inq
Cib luengx dangj baihnaj
Haj luengx dangj baihlaeng
Youq baenz ndang hoh mingh
Hanhdingh hwnjma mboek
Boek Hanqvuengz hwnj faengq
Youq laj fwed duzbyaj
Youq laj din duzloiz
Hwnjma gwnz dopraih
Hwnjma gwnz saiq ien
Dopraih bae sam nienz
Saiq ien bae sam ciuh
Sam bi rengx lihlwd
Seiq bi ndit lihlinh
Caux mwngz hauq coenz neix
Sam cien vi nazloek
Roek cien vi nazceh
Gou dwk raemx haeuj ceh
Haeux geq gou lw gwn
Gou mbouj heiq mwngz lungz
Gou mbouj gungz mwngz beix
Gou mbouj baiq beixvuengz
Gou mbouj guen beixgaeuq
Caux mwngz hauq coenz neix
Gou dauq lij gienh laeng
Gou dauq daengz gienh wnq
Gou guh raemx dumh mbwn
Gou guh vunz daimued
Laj deih mbouj vuen’yungz
Vunz laj mbwn daimued
Caux beix hauq coenz neix
Sam cib aen ruz vat
Bak cien aen ruz doh
Beksingq gou haeuj rim
Vunzlai gou haeuj doh
Raemx hwnj ruz doengz hwnj
Raemx roengz ruz doengz roengz
Raemx hop langh cihcaih
Gou vaij ruz haeuj faengq
Gou mbouj heiq mwngz lungz
Gou mbouj gungz mwngz beix
Caux mwngz hauq coenz neix
Gou dauq lij gienh wnq
Guh nou dwk haeux goek
Guh roeg dwk haeuxbyai
Caj haeux goek mwngz dai
Caj haeuxbyai mwngz mued
Caux beix hauq coenz neix
Sam cien gaep gou miz
Bak cien naq gou miz
Gyang’haemh gou bae gyaep
Gyang’haet gou bae yaemh
Duzmeh dai dawz gaep
Duzdaeg dai dawz naq
De sik noh ma mwn
De sik naeng ma ringx
Caux mwngz hauq coenz neix
Gou dauq miz gienh wnq
Lij yiengh ndeu dap ien
Dap cien bi fanh seiq
Guh mouduenh haeuj naz
Guh yienzbya haeuj reih
Yahvih dwk haeux byai
Lingz gaeng dwk haeuxfiengj
Caj mwngz hauq coenz neix
Guh yahfumh dwk naz
Guh yahhaz dwk reih
Yahvih youq ndaej roengz
Lingz gaeng raen lienz banh
Gou mbouj lau gaiqneix
Lau mwngz lij yiengh’wnq
Mouduenh haeuj nazsang
Yiengzsan haeuj nazlueg
Caj mwngz hauq coenz neix
Samcib yangj guh bog
Seiq cib lok hoz luengz
Bo sang gou bae yaemh
Bo daemq gou bae dawz
Mouduenh daengz cix danz
Yiengzsan daengz cix sad
De sik noh ma mwn
De sik naeng ma ring
Gou mbouj lau gaiqneix
Lau mwngz lij gienh’wnq
Cibngeih rauq haexnding
Cibngeih cingz haexlwed
Haexnding mbouj caengz uet
Haexlwed dauq daeuj daengz
Lingh hawj dai dungxcauz
Lingh hawj gauhcangzsa
Dai geh haz mbouj suenq
Caux beix hauq coenz neix
Bit gaeq caeq daihvuengz
Mou yiengz caeq mehlaux
Vunzlai gouz dien’deih
Beksingq gou youq dai
Vunzlai gou youq mued
Beix gaeuq gou mbouj guen
Lau Hanqvuengz guh youq
Caj mwngz hauq coenz neix
Gou guh raet guh dok
Guh raet dai lwgdog
Guh dok dai lwgnding
Dai dien’yah lueg baek
Dai caet cib lueg guek
Lingh dai raet dai dok
Caj beix hauq coenz neix
Gaj bit gaeq vanz mbwn
Gaj mou hung vanz yienh
Bit gaeq caeq daihvuengz
Mou yiengz caeq mehlaux
De ndaej bauj gvaq bi
Mbouj miz baenz maz nauq
Lwg dog gou youq dai
Vunz lai gou youq mued
Mwngz mbouj lau gaiqneix
Gou dauq lij yiengh’wnq
Gou guh sam fanh laet
Gou guh caet fanh naeu
Gou guh caet fanh le
Naeu daeuj dwk haeuxgeq
Leq daeuj dwk haeuxbyai
Caj haeuxgeq mwngz dai
Caj haeuxbyai mwngz mued
Caj beix hauq coenz neix
Sam fanh duz gaeqboux
Gouj fanh duz gaeqgya
Cuengq gaeqboux roengz naz
Cuengq gaeqgya roengz doengh
Gaeqboux gou rox ra
Gaeqgya gou rox siuq
Siuq gwn le gyang naz
Ra gwn naeu gyang doengh
Gou mbouj lau mwngz lungz
Gou mbouj gungz mwngz beix
Beixdaih gou mbouj guen
Lau Hanqvuengz guh youq
Caux mwngz hauq coenz neix
Gou dauq lij faen soq
Gou guh sam bi laep
Gou guh caet bi haemh
Sam bi laep cazlaemh
Caet bi haemh cazleh
Vaiz bae laj daemj laj
Max bae gwnz daemj gwnz
Laj deih doengz ienq mbwn
Vunzlai doengz ienq mingh
Caux mwngz hauq coenz neix
Cib fanh liu faexvak
Bak fanh gaet liuge
Haemh gou diemj cien caet
Haet gou diemj cien bet
Diemj daengx biengz ronghcingx
Rongh cibngeih lueg baek
Rongh caet cib lueg guek
Dien’yah gou rongh caez
Daengx biengz gou ronghcingx
Caj mwngz hauq coenz neix
Haemh diemj soem song soem
Loeng roen mboujndaej dauq
Gou le vae mbouj gvangq
Gou le bangh mbouj lai
Gou le famh mbouj miz
Raez cix mbwn dawz dingh
Famh gaiqmaz nuengx vuengz
Bae mbwn muenz vuengzdaeq
Caux guh raq rumzhung
Caux guh rumzgeujgaeq
Hanqvuengz vaq bae mbwn
Hwnjbae gwnz doplaih
Hwnjbae gwnz caiqien
Doplaih bae sam nienz
Caiqien bae sam ciuh
Doq sieng dwk ndaundeiq
Doq gvih dwk daengngoenz
Biengz laj deih laepnyaenz
Daengz vunzlai miz nanh
Laj deih sam bi laep
Laj deih caet bi haemh
Boux laj deih daicaem
Boux lajndaen daimued
Vaiz bae laj daemj laj
Max bae gwnz daemj gwnz
Vunz lai doengz ienq danq
Bit ndij gaeq caemh rongz
Lungz ndij liuz caemh mbonq
Bak luengq hwnj hazmuengz
Dingqroen hwnj hazdaij
Byaij mbouj ndaej hwnj roengz
Ngoenz guenj laep guenj haemh
Boux bae reih mbouj ma
Boux bae naz mbouj dauq
Boux bae liuh ndwi daeuj
Dawz vaiz dai geh gut
Dawz bit dai gyang doengh
Guh yienghlawz mbouj doiq
Coih yienghlawz mbouj ndei
Heuh lauxmbanj daeuj sieng
Heuh lauxbiengz daeuj suenq
Bae laj yiuj doxsieng
Bae laj cang doxsuenq
Bouxlawz ndaej bae guen beixdaih
Bouxlawz ndaej bae baiq beixvuengz
Biengz laj ndaen caux rongh
Caj raeuz hauq coenz neix
Miz boux ndeu caux hauq
Miz mbauq ndeu caux naeuz
Langzyiuh ndaej bae ma
Langza ndaej bae dauq
Bae doengh heuh langza
Bae bya heuh langzyiuh
Langzyiuh daeuj lihlaz
Langza daeuj lihlangh
Cojvuengz naeuz cihcangz
Cojvuengz gangj cihcad
Sou bae guen beixdaih
Sou bae baiq beixvuengz
Biengz lajndaen caux rongh
Langzyiuh naeuz cihcangz
Langza gangj cihcad
Hawj gaiqmaz guh daeh
Ndaej gaiqmaz guh daenj
Ndaij daengx gaen gaiq sou
Ngaenz daengx faj gaiq sou
Langza hauq dihdanz
Doh ciuh youq laj mbwn
Doz gwn youq laj deih
Ndaij dou mbouj rox mbaen
Ngaenz dou mbouj roxnaj
Dien’yah miz noh ringz
Gyang ging miz noh hwnz
Nohhwnz dou mbouj gwn
Nohringz dou mbouj lingx
Hanhdingh gwn guh ngaiz
Yaek gwn lai gwn daih
Caj sou hauq coenz neix
Ngeih sam nyied bae’naj
Lwgbit hawj sou daeh
Lwggaeq hawj sou dawz
Naeuz cibngeih lueg baek
Naeuz cibcaet lueg guek
Naeuz vunzlai vunzdaih
Cawzde faeg baenz rouh
Cawzde ok baenz duz
Song sou caiq hawj daeh
A caux riu baxsih
Yiuh caux mih baxsieg
Aeu mbanj roengq song roengq
Doengh aeu duz song duz
Sou aeu duz din cok
Sou aeu duz rog dou
Duz ndaw roengq gaej aeu
Naeuz gaiq song sou gvaq
A caux riu baxsih
Yiuh caux mih baxsieg
Doq fwed fuenx gaiq a
Doq fwed gya gaiq yiuh
Yiuh dawz daeuj dap ga
A dawz ma dam hoq
Yiuh hwnj bae lihlaz
A hwnj bae lihlangh
Hwnj giz fwj laepheu
Hwnj giz geu laepmok
Mbouj dongj mbouj daengz gwnz
Bae daengz bwn fwed loenq
Yiuh bae youq go raeu
A bae naeuz coenz hauq
Bak gangj lumj duz vunz
Ndang bwn lumj duzgveij
Mwnzswj ok daeuj daengz
Dae yanz raen lienz dauq
Hanqvuengz hauq dihdanz
Daeuj guhmaz langza
Ma guhmaz langzyiuh
Song sou daeuj hauq youq
Rox gou ciep daemzbya
Rox gou sing nazceh
Sou caux hwnj ma mbwn
Hwnj ma gwnz hauq youq
Langzyiuh gvih caxyaeuz
Langza naeuz coenz hauq
Cojvuengz youq lajdeih
Raen ranz yiuh rox a
Youq gwnz faex vaz bwn
Doz gwn youq lajdeih
Feiz remj baq gwn daek
Mbwn laep ra song hoiq
Nuengx vuengz raen hoiq ma
Hwnjma gouz beixdaih
Ma hwnj baiq beixvuengz
Hawj hoiq guen beixgaeuq
Hanqvuengz naeuz cihcangh
Hanqvuengz gangj cihcad
Lajdeih sou vuen’yungz
Lajndaen sou vuen’heij
Boux lajdeih bingzan
Biengz laj ndaen vaiqvued
Ngoenz gaj gaeq daem ngaiz
Ngoenz gaj vaiz daem laeuj
Ngoenz gwn laeuj daengz laep
Ngoenz dwksaek daengz haemh
Banz noh dab banz bya
Gwn mbouj ra beixdaih
Hoiq dauq naeuz gaiq vuengz
Lajdeih sam bi get
Lajdeih bet bi nanh
Beksingq mbouj vuen’yungz
Gaj gaeq baex lwgsai
Gaj vaiz baex lwgdaih
Hanqvuengz cingq caux hauq
Vih sou vi cojcoeng
Vih sou lumz beixgaeuq
Lajdeih caux daicaem
Lajndaen caux daimued
Dai cib ngeih lueg baek
Dai cib caet lueg guek
Ngoenz dai fanh dai cien
Ra boux moek mbouj raen
Ce noh haeu daengz mbwn
Ma gwnz gouz hauq youq
Gou daeuj gwnz dopraih
Gou daeuj gwnz caiqien
Ndaundeiq hwnj cix fwd
Ndauhaet hwnj cix fad
Rox laep mbouj rox rongh
Sou roengzbae leux a
Gaej laeg ma leux yiuh
Caux sou gaemh hwnj ma
Gaem ga sou lienz fad
Yiuh roengz daeuj lihlaz
A roengzdaeuj lihlangh
Yiuh bae douh goraeu
A bae naeuz coenz hauq
Dou bae guen beixdaih
Beixvuengz hauq coenz neix
Caux gou rox baenz vunz
Biengz lij mwn baenz gaeuq
Neix gou dauq ma mbwn
Lajndaen cix daimued
Beksingq ienq doeklaeng
Cah hawj baenzneix nauq
Deuz famh laux gauh mbwn
Famh gauh neix doxdauq
Lingh hawj dai dungxcauz
Lingh hawj gauh cangxsa
Dai geh haz mbouj suenq
Bae dah dai ndangndaek
Bae caeg dai gyaeuj goenq
Bae doengh dai guk dawz
Bae cou dai saeq gaj
Cojvuengz cingq caux hauq
Sou ndaej baiq ndaej gouz
A yiuh cingq caux hauq
Dou cingq gouz beixdaih
Caen ndaej baiq beixvuengz
Laj hawj biengz beix guenj
Nuengx mbouj damq geiqmaeuz
Gouz hawj mbwn ronghcingx
Hanqvuengz hauq dihdanz
Caj gou rox baenz vunz
Mbouj un gwn biengzgaeuq
Vih nuengx mbouj rox ngamz
Aeu ndang guh ranzcienh
Ngoenzneix ienq doeklaeng
Lajdeih hawj nuengx gwn
Laj ndaen hawj nuengx guenj
Hawj nuengx guenj lajndaen
Hawj nuengx gaem biengzgaeuq
Cojvuengq cingq caux hauq
Caux sou hauq coenz neix
Hawj ciuhlwg ciuhlan
Song sou dauq hwnjbae
Deuz swenq neix dauq baenz
Biengz lajndaen caux dingh
Boux lajdeih bingzan
Caj lajndaen ronghcingx
Sou rox gangj coengmingz
Gangj cingqging cingqsoq
Yiuh hwnjbae lihlah
A hwnjbae lihlangh
Mbouj dongj mbouj daengz gwnz
Bae daengz bwn fwed loenq
Yiuh bae youq goraeu
A bae naeuz lienz gvih
Hanqvuengz cingq caux hauq
Gvih guhmaz langza
Ma gaiqmaz langzyiuh
Nuengx vuengz hawj ma gouz
Hawj ma gouz beixdaih
Hawj ma baiq beixvuengz
Hawj ma guen beixgaeuq
Guen hawj mbwn ronghcingx
Hanqvuengz cingq caux hauq
Naeuz mbouj hawj sou ma
Neix sou caemh dauqma
Gaem ga sou cix fad
Fad sou liux lwghaemz
Saemz sou guh bya’gvaiq
Yiuh raen baenz dwglau
Deuz dauq laeng ndaw youq
Ma neix raeuz doengz suenq
Caj caw’hoz vuengz roengz
Song raeuz caiq bae gvih
Caux vuengz dauq dawz coenz
Biengz lajndaen na rongh
Lajdeih mbouj hawj dawz
Laj ndaen mbouj hawj daeh
Biengz lij nyungq lij nya
Song raeuz mbouj baenz nauq
Raeuz dauq haeuj cingqmienh
Fanh gienh dwg hoiq naeuz
Raeuz gouz dai beksingq
Youq sam cawz dauqnaj
Youq haj cawz dauqlaeng
Raeuz dauq haeujbae gvih
Diuz swenq neix dwg dai
Vuengz faenz hai song hoiq
Dauq soq naj Hanqvuengz
Mbouj yungh buen coenz gaeuq
Caj vuengz geiq coenzhaemz
Biengz lajndaen lij sanq
Langzyiuh dauq okbae
Raez langza ma soq
Langza dauq roengz hoq
Dauq soq naj Hanqvuengz
Mbouj yungh buen coenzgaeuq
Lwnh coenzgaeuq dwghaemz
Hawj caw’hoz vuengz roengz
Haeuj ndwn nai bae laj
Caj lajdeih hawj ndwen
Caj laj ndaen hawj raemx
Caj lajdeih vuen’yungz
Caj lajndaen vuen’heij
Heuj haet diuq gaiq haet
Gyaeplinh doiq gaiq linh
Inq vuengz doiq gaiq vuengz
Biengz beix doiq gaiq beix
Biengz gou lij yienghgaeuq
Bag dah guh song luengx
Bag biengz guh song cih
Luengx lawz ndei beix ndaej
Cih lawz ndei beix gwn
Biengz lawz hung beix guen
Hawj beixdaih gaem biengz
Hawj beixvuengz gaem inq
Hawj beix dauq lajndaen
Gouz beix roengz lajdeih
Hanqvuengz hauq dihdanz
Caux sou hauq coenzneix
Linh mbouj haeuj congh nou
Gou mbouj dauq biengzgaeuq
Dauq biengzlaeng rox naeuh
Dauq biengzgaeuq dai ndang
Dai baenz fangz luengxraemx
Saeb haemh haeujbae ninz
Gyang’hwnz bazhwnz moengh
Caj sou hauq coenzneix
Hawj nuengx hwnj ma mbwn
Ma daengz mbwn caiq soq
Caux vuengz hauq coenz neix
Nuengx gvaq gizlawz ma
Guhyouq ndaej daengz gwnz
Raen naj beix guhciuh
Caj sou hauq coenz neix
Dapfwed lumj fwed’a
Daem ga lumj ga yiuh
Yiuh vanz ndaej baema
A vanz ndaej bae’dauq
Caj vuengz hauq coenz neix
Noh mbouj lumj noh’a
Ga mbouj lumj ga yiuh
Goet yied nuengx mbouj baenz
Hozhaemz dang uengjfeiq
Hanqvuengz cingq caux hauq
Caux nuengx yaek ma soq
Vaiz song naj ma soq
Max song an ma soq
Van song bak ma soq
Yangj song buj ma soq
Mwij song hoz ma soq
So song ca ma soq
Ndaej soq cingq caux ndei
Bak ngeih aen ruzcaz
Seiq cien aen ruzdoh
Sam bak lwg doqnding
Caet cib rek raemxda
Seiq cib cingz raemxcij
Sam bak meh ma’maeg
Caet cib daeg ma’daeuq
Caet cib duz maxlag
Bak ngeih hanq dinghgeng
Seiq bak gaeq dwk roengq
Seiq bak vunz hengz loh
Ndaej byoz neix caiq soq
Hawj nuengx nda haemh cai
Hawj nuengx baiz haemh dauh
Yiuh caux daeuj lihlaz
          A caux daeuj lihlangh
Yiuh daeuj youq goraeu
A daeuj naeuz coenzhauq
Cojvuengz hauq dihdanz
Sou bae guen beixdaih
Sou bae baiq beixvuengz
Hanqvuengz naeuz hawj soq
Song hoiq baiq beixvuengz
Hanqvuengz naeuz hawj soq
Hawj nuengxvuengz bae soq
Hawj raeuz mbet haemh cai
Hawj raeuz baiz haemh dauh
An cieng nyied vanzyienh
Fanh gienh soengq daengz gwnz
Bae mbwn soq beixdaih
Caj beix hauq coenz neix
Heuh lauxbiengz roengz sieng
Heuh lauxbiengz daeuj suenq
Miz boux ndeu caux hauq
Miz mbauq ndeu caux naeuz
Gouz dauq hawj bae moq
Yiuh hwnjbae lihlaz
A hwnjbae lihlangh
Yiuh bae youq goraeu
A bae naeuz coenzhauq
Naeuz gaiqmaz langa
Ma gaiqmaz langzyiuh
Cojvuengz hawj ma soq
Song vaiz caemh guh vaiz
Goj baenz vaiz song naj
Laj riengh mbouj ndaej cang
Song max caemh guh max
Cauz hix mbouj coux liux
Song van caemh guh van
Goj baenz van song bak
Biengz fwx faex mbouj miz
Aeu gaiqde maz yungh
Song yangj caemh guh yangj
Goj baenz yangj song hoz
Song so caemh guh so
Goj baenz so song ca
Beix lij youq biengz fwx
Aeu gaiqde maz yungh
Bak ngeih aen ruzcaz
Seiq cien aen ruzdoh
Dah mbouj ndaej coux liux
Biengz gwnz mbwn mbouj gvangq
Ruzdoh daengz goj rim
Ruz cienq daengz goj caenx
Sam bak lwg doqnding
Mbouj miz vunz cij doh
Seiq cib cingz raemxcij
Gwn mbouj liux naengz soemj
Aeu gaiqde maz yungh
Caet cib rek raemxda
Beix lij youq biengz fwx
Aeu gaiqde maz yungh
Beix lij youq biengzsien
Ndang beix cang yieng’vak
Bak beix cang yiengsoem
Guenj gwnz mbwn beksingq
Sam bak duz maxlag
Bak ngeih duz maxcing
Mbouj ndaej dwk nywj doh
Mboujndaej coq nywj liux
Maxmeh dai ndaw cauz
Maxcing dai fathanh
Mboujndaej suenq guenj liux
Seiq cib hanq dinghgeng
Mbouj miz roengq doh coux
Mbouj miz liu suek liux
Sam cib meh ma’maeg
Caet cib daeg ma’daeuq
Beix lij youq biengz fwx
Ma’meh mbouj ndaej gyaep
Ma’daeg mboujndaej raeuq
Sam cib nangz byoem baij
Seiq cib naih byoem bwz
Cib boux cib aen mbonq
Cojvuengz mbet haemh cai
Cojvuengz baiz haemh dauh
An suijfuj vuengzguen
Nyaeb cib vuengz diendeih
Fat fouz sawj goengcauz
Nyaeb diemj yieng daeng ndaij
Dog gamloh dog ging
Buq yug nding gaux gej
Caeq daeuj daih lingz cienz
Goengq cieng saw cingq doh
Nam soq biuj goeng daek
Caep dawz lingz cuenz gaiq
Dauh laux daeuj guhcai
Siuqcaiz daeuj gau eiq
Raiz saw daengz diendeih
Gau eiq daengz yivuengz
Goengq cieng daengz vuengzdaeq
Cojvuengz caep congzien
Guh byat naj baed sien
Faenzien naj mehlaux
Bouxdauh doeg sawging
Raiz it mingz ngeih coh
Mbouj rox ngeih rox ngamz
Deuz famh mbouj rox an
Cix ndang nuengx fat coih
Cojvuengz baiq lihluenz
Cojvuengz guen lihlingh
Gouz hawj mbwn ronghcingx
A yiuh dauq bae gouz
Bae naj Hanqvuengz soq
Nuengx guh laux laj mbwn
Guenj gun bing laj deih
Guenj cib ngeih guek coeng
Lij noix mbouj rox caen
Lij nding mbouj rox cij
Lw beixdaih guhvunz
Lw beixlungz guh fwx
Lij noix mbouj rox ngamz
Lij langz mbouj rox ngeih
Neix nuengxlaux dauq sang
Neix nuengx dauq rox ngamz
Ma gwnz vanz beixgaeuq
Nuengx ma baiq beixvuengz
Guen hawj mbwn ronghcingx
Coeg coh coeg swq beix
Gaeuh coh gaeuh swq beix
Raeuz coh raeuz swq beix
Vae coh vae swq beix
Bang coh bang swq beix
Caen coh caen swq beix
Cij coh cij swq beix
Hoj cix hoj gaiqraeuz
Raeuz laeg maeuz gaiqfwx
Ngoenz miz laeuj miz caz
Ra beixnuengx gwn gonq
Caux mbouj ra gwn gonq
Ngoenz lakbaih laemzcawz
Ngoenzde vunz mbouj yiuq
Neix nuengx laux rox ngamz
Nuengx ma guen beixdaih
Nuengx ma baiq beixvuengz
Guen hawj mbwn ronghcingx
Caux nuengx hauq coenz neix
Nuengx doiq inq roegvenz
Nuengx doiq mboq ngaenzcaw
Nuengx doiq caiz ciuhboh
Nuengx doiq max lienz vaiz
Nuengx doiq re sam hoih
Nuengx doiq hoiq bingzdaeuz
Nuengx doiq maeuz ningznaux
Nuengx doiq cauq seiq rwz
Nuengx doiq ruz cib cauh
Nuengx doiq mbauq coengzmingz
Nuengx doiq ranz saeu genq
Doiq inq hawj goengcauz
Gau inq hawj fuzsij
Gaiqgaiq doiq daengz mbwn
Dawz ma gwnz gaiq beix
Hanqvuengz riu baxsih
Beixdaih mih baxsieg
Caux nuengx hauq coenz neix
Gou youq gwnz guenj gwnz
Nuengx youq laj guenj laj
Beix coj guenj gwnz mbwn
Nuengx guenj biengz laj deih
Swi feiz ruemx daengz bya
Caux guh lumz gaiq vuengz
Ndwen cieng soengq raepmak
Ndwen lab soengq noh bya
Caux guh lumz gaiq vuengz
Co ma bae dwkdaeuq
Gou guh lumz gaiq vuengz
Sam nyied gaj gaeqgya
Caux guh lumz gaiq vuengz
Ngux nyied dwk dangh naz
Caux guh lumz gaiq vuengz
Guk dawz vaiz bangx baq
Caux guh lumz gaiq vuengz 
Ok ndwen cieng co’it
Yiuh dawz gaeq laj canz
Guk dawz vaiz gaej duenh
Feiz remj bo remj baq
Caux guh lumz gaiq vuengz
Fanh gienh soengq daengz gwnz
Daengx biengz ma baiq mbwn
Vunz lai guen beixdaih
Biengzdeih baiq beixvuengz
Guen hawj mbwn ronghcingx
Rongh daengx baq daengx bo
Rongh cib ngeih lueg giz
Rongh cib caet lueg guek
Rongh cib ngeih lueg cung
Rongh daengx biengz diendeih
Naeuz ciuhnaj ciuhlaeng
Raen beixgaeuq gaej vi
Caux dauq vi beixlungz
Mbwn dauq laep yienghgaeuq
Neix raeuz soq beixlungz
Beix caux hauq dihdanz
Beix caux han dihdad
Ndiep gaiqmaz ndij coj
Lau ndiep doj ndiep deih
Ndiep gaiqmaz Hanqvuengz
Lau ndiep biengz ndiep deih
Laj mbwn raeuz caux rongh
Dingh gauhneix dauqlaeng
Dawz haeuj sim bae geiq
Gaej vi fouh cojcoeng
Gaej vi aen beixgaeuq
Vi beixgaeuq mbouj baenz
Baelaeng rox miz nanh
Haetneix damz baenzneix
Rangh neix gvaej baenzneix
Faenz ien boux ciuhgonq

Cieng Daih 3  Mo Byat Nangzbawx

Sam gaiq sam vuengz ceiq
Seiq gaiq seiq vuengz cauh
Vuengz cauh laep cauh lienz
Vuengz cauh dien cauh deih
Geij gaiq vuengz geij cauh
Bawx ciuhgonq cix hin
Vunz ciuhgonq langhdangh
Naengh bakdangq ndij au
Gangj mbouj lau baeuqyah
Naengh bakdangq ndij lungz
Gangj mbouj gungz baeuqyah
Naengh ganghgaq lienhfeiz
Gangj baenzvi dwk baeuq
Baeuq fwx gwn haeux cix bae doengh
Baeuq neix cix youq ranz
Baeuq fwx gwn haeux bae laj yiuj laj ni
Baeuq neix ngoenz mbouj liz bakcauq
Lwgsai hauq dihdanz
Lwgsai han dihdad
Cib daih baz gou ndaej
Cib daih maex gou raen
Gaej laeg daen bohmeh
Ra dawz muengx bae vaengz
Ra dawz saeng bae dah
Ndaej duz moenx gauh haiz
Ndaej duz nai gauh cieg
Suek dawz bae gaiq da
Suek bya bae gaiq daiq
Suek bae coq byai fa
Da mbouj cim mbouj lah
Baeuq yah rox gaiqmaz
Aeu lwg raeuz guh yak
Da rag dawz ma hai
Aeu haeuxcid roengz gienz
Aeu haeuxsuen roengz maq
Guh naengj bae lox lan
Cawj am dauq baeuqyah
Doiq din swix nangz ma
Doiq din gvaz nangz dauq
Nangz caux dauq ranzhaz
Nangz caux ma ranzgaeuq
Haeuxnaengj diem sieng ramz
Haeuxam diem sieng gvih
Mbouj sij faen haej it
Mbouj sij mbit hawj gonj
Buen diem liux diem nauq
Yej mbouj dwen baeuq yah
Haetlaeng romh bahyai
Bawx gwn ngaiz bae doengh
Doudangq bawx haed dwk
Dourug bawx haed coq
Baeuq gwn haeux mbouj lai
Yah gwn ngaiz mbouj imq
Mid daet ndaw doxok
Geuz raed rog doxhaeuj
Haeuxnaengj youq sieng lamz
Raen am youq sieng gvih
Yah yaq mbiq gwn it
Baeuq cix fwd gwn liux
Bawx bae doengh dauq daengz
Cad najhaen najhawq
Bawx dauq daengz baekluengq
Bawx lienz cuengq coenz haen
Haeb faenz heuj ndei mbanq
Bawx dauq daengz bakcanz
Rax dawz mbaengq lienz fwd
Rax dawz mbung lienz vid
Daengz aen mbaengq rox mbin
Daengz aen mbung rox byaij
Daengz aen mbai rox ruenz
Dwk aen sinz aen byoengq
Bienh byaij bienh bi gen
Byaij daekbit daekbat
Bi gen daengz rumz fwh
Yah caux hauq dihdanz
Yah caux han dihdad
Mwngz bae doengh dauq daengz
Gangj najhaen najhawq guhlawz
Mwngz ma daengz baekluengq
Mwngz lienz cuengq coenz haen guhlawz
Haeb faenz heuj ndei mbanq
Mwngz dauq daengz baekcanz
Rax dawz mbaengq lienz fwd
Rax dawz mbung lienz vengh
Guh nyah gaej nyaenq mbung
Guhgwn gaej nyaenq mbaengq
Mbaengq lij coux raemx gwn
Mbung lij coux haeux gyaq
Bawx caux hauq dijdanz
Bawx caux han dihdad
Haetneix romh bahyai
Gou gwn ngaiz bae doengh
Doudangq gou haed dwk
Dourug gou haed coq
Neix doudangq maz hai
Sai dou gaiqmaz goenq
Mbwk lawz daeuj cangq ranz
Nangz lawz daeuj cangq dangh
Yah caux hauq dihdanz
Baeuq gwn haeux mbouj lai
Yah gwn ngaiz mbouj imq
Mid daet ndaw doxok
Geuz raed rog doxhaeuj
Raen naengj youq sienglamz
Raen am youq sienggvih
Gou nyaq mbiq gwn it
Baeuq lienz fwd gwn liux
Bawx caux hauq dihdanz
Gwn gaiqmaz gaiq sou
Haeuxnaengj haeux baeuqda
Bya le bya yahdaiq
Baeuq caux hauq dihdanz
Yah caux han dihdad
Rap bae rap ma rap doxboiz
Roix bae roix ma roix doxcaeng
Suek bae suek ma gwn caux van
Gou miz rap ndeu bae
Caux ndaej gonz ndeu dauq
Ndaej am bae daxbuh
De caux cingj mwngz naengh
Mwngz bae ndwi daxluh
Naengh dauq byouq dazlauz
Bawx caux hauq coenz haen
Bawx caux daen coenz yak
Haemh song caeuz sam caeuz
Gwn yienghlawz mbouj imq
Haet song ngaiz sam ngaiz
Lau gwn vaiz caux imq
Lau yaek gwn guh dai
Ngieg guh rongz ndaw dungx
Ngieg rungx youq ndaw ndang
Lau gwn fangz caux imq
Baeuq nyi hauq coenzhaemz
Yah nyi daen coenzyak
Okbae fwngz dopraih
Okbae fwngz mieng mbwn
Dopraih bae sam nienz
Caiq ien bae sam ciuh
Dangz lwg neix gaej baenz
Yaen lwg neix gaej ceh
Miz lwgmbwk hawj dai
Miz lwgsai hawj mued
Lwed mbouj miz guj ga
Nda mbouj miz heux hwet
Baekdangq mbouj miz boux sax
Mbaeklae mbouj miz boux bad
Bae doengh mbouj miz boux ndij
Bae reih mbouj miz boux riengz
Bae biengz mbouj miz boux soengq
Gaj gaeq mbouj miz boux gwn ga
Daem mba mbouj miz boux gwn gemq
Feiz ndaep mbouj miz boux saenh
Guenj ruenz mbouj miz boux seng
Laeng humz ra boux gaeu mbouj raen
Raeu haeb ra boux gip mbouj raen
Bawx caux hauq dihdanz
Bawx caux han dihdad
Raen fwx aeu faexroed guh ligcanz
Gou dungh aeu faexroed guh ligcanz
Raen fwx aeu lwglan ma ciengx
Gou dungh aeu lwglan ma ciengx
Raen fwx aeu faexgaeu doq lae
Gou dungh aeu faexgaeu doq lae
Raen fwx aeu lwg’yae ma ciengx
Gou dungh aeu lwg’yae ma ciengx
Raen fwx aeu faexroed san mbung
Gou dungh aeu faexroed san mbung
Raen fwx aeu lwglungz ma ciengx
Gou dungh aeu lwglungz ma ciengx
Haeuxnaz cinj haeuxfiengj
Lwg ciengx naengq dwg lwg
Baeuq caux hauq dihdanz
Yah caux han dihdad
Faexroed guh ligcanz
Mbouj caengz roz lienz daux
Aeu lwglan ma ciengx
Mbouj caengz laux lienz vi
Aeu faexgaeu doq lae
Mbouj caengz roz lienz daux
Aeu lwg’yae ma ciengx 
Mbouj caengz laux lienz deuz
Aeu faexroed san mbung
Mbouj caengz roz lienz daux
Aeu lwglungz ma ciengx
Mbouj caengz laux lienz vi
Ndaej noh gwn gyang naz
Ndaej bya saz gyang doengh
Ndoiq lwg fwx deuz bae nya
Ndoiq lwg raeuz deuz ma rungj
Ciengx lwg fwx mbouj rw
Gueng hanqgwiz mbouj imq
Mbouj gvaq lwed guj ga
Mbouj nyi fwngz vaz fag
Bawx caux hauq dihdanz
Bawx caux han dihdad
Gwn ndei baenz bouxguenj
Daenj ruemj baenz bouxmaen
De mbouj baenz cixbah
Baeuq caux hauq coenz ndwi
Ae fwi baenz dahraix
Ndaej sam bi dauqnaj
Ndaej haj bi dauqlaeng
Baeuqyah mienh mbouj lai
Dai baenz fangz muznanh
Gaeuh youq laj rin cangz
Fangz youq bak bouxlaux
Bak bouxgeq baenz bauj
Bak bouxlaux baenz yw
Dai baenz fangz muznanh
Ndaej sam bi dauqnaj
Ndaej haj bi dauqlaeng
Mbouj miz lwed guj ga
Mbouj miz nda heux hwet
Baekdangq ra boux sax mbouj raen
Mbaeklae ra boux bad mbouj raen
Bae doengh mbouj miz boux ndij
Bae reih mbouj miz boux riengz
Bae biengz ra boux soengq mbouj raen
Gaj gaeq mbouj miz boux gwn ga
Daem mba mbouj miz boux gwn gemq
Laeng humz ra boux gaeu mbouj raen
Raeu haeb ra boux gip mbouj raen
Feiz ndaep mbouj miz boux saenh
Guenj ruenz mbouj miz boux damq
Baenz saundwi dazluh
Baenz saubyouq dazlauz
Guh yienghlawz mbouj doiq
Coih yienghlawz mbouj ndei
Mbanj miz vuengz cam vuengz
Biengz miz laux cam laux
Bae cam baeuq roxdoh
Bae cam mo loeggyap
Baeuq roxdoh caux hauq
Dauh loeggyap caux naeuz
Fangz laux mbouj miz gwn
Fangz hung mbouj muznanh
Namh laj deih yej cam
Fangz ranz cam gwn byat
Rox mwngz uk mbouj caengz rim gyaeuj
Rox mwngz heuj mbouj caengz rim hangz
Loeng gangj bamz dwk baeuq
Loeng raez hing guh haq
Loeng heuh yah guh fwx
Loeng heuh hing guh haeuq
Loeng ndaq baeuq fangzbyaiz
Dai baenz fangz muznanh
Loeng daenj vaq dam sai
Loeng gwn ngaiz gonq baeuq
Loeng gwn raemx rong mungz
Loeng naengh youq naj baeuq
Baenz byat ok neix ma
Ien’gya ok neix daeuj
Mwngz dwg hab congz caz
Mwngz dwg nda congz laeuj
Mwngz dwg yaeuj congz byat
Guh yienghneix caux doiq
Coih yienghneix caux ndei
Vuengz caux ngaek dawz bak
Vuengz caux ngaek dawz coenz
Doiq din swix vuengz ma
Doiq din gvaz vuengz dauq
Vuengz caux dauq ranzhaz
Vuengz caux ma ranzgaeuq
Nangz caux hab congz caz
Nangz caux nda congz laeuj
Nangz caux yaeuj congz byat
Sam cib cumh roengz byoek
Roek cib suek roengz byoeng
Lwgmou roengz daeuj gaj
Laeuj hing max ma hai
Nai coenzndei congznaengh
Nai coenzndei daengqdoengz
Gyaeujmou dwk congzsang
Hangzmou dwk congz laj
Gaj mou neix ma u
Gaj mou swz bohmeh
Baengz fwzcib roengz byat
Mid giemq saeh roengz byat
Noh bya’moenx roengz byat
Goenh haeuxrangz roengz byat
Noh vaizdaeg roengz byat
Byaek ndongndaengq roengz byat
Duz lwgdog roengz byat
Rouh lwglwnz roengz byat
Gyangngoenz vuengz yeh caep
Saeblaep haeuj mo giq
Guh yienghneix caux doiq
Coih yienhneix caux ndei
Ranz vuengz ndei laeglumh
Ranz vuengz unq baenz ceiz
Ranz vuengz ndei baenz gaeuq
Lwgmbwk caux miz lai
Lwgsai caux miz raeuh
Lwed caux miz guj ga
Nda caux miz heux hwet
Bakdangq miz boux sax
Mbaeklae miz boux bad
Bae doengh miz boux ndij
Bae reih miz boux riengz
Bae biengz miz boux soengq
Gaj gaeq miz boux gwn ga
Daem mba miz boux gwn gemq
Laeng humz miz boux gaeu
Raeu haeb miz boux gip
Feiz ndaep miz boux saenh
Guenjruenz miz boux damq
Cwt gaiq biengz gaiq deih
Cwt gaiq boux doih giq
Ciq gaiq boux ciuhlaeng
Daengz gaiq dou ciuhneix
Boux ciuhlaeng dou bij
Boux ciuhneix dou riengz
Biengz damq biengz dou lwnh
Mbouj lwnh bouxlawz gyae
Mbouj lwnh vae lawz wnq
Lwnh gaiq boux suj gya
Naeuz gaiq boux vaz singq
Gyaeuz lwg bingh sam boux damq
Get gyaej youh dauq lai
Cai nanh youh dauq raeuh
Bingh boux laemx boux ringx
Sang boux ninz boux hwnq
Guh yienghlawz mbouj doiq
Coih yienghlawz mbouj ndei
Lwg mwngz hab congz caz
Lwg mwngz nda congz laeuj
Lwg mwngz yaeuj congz byat
Sam cib cumh roengz byoek
Roek cib suek roengz byoeng
Hoiq guh mo daeuj hauq
Hoiq guh dauh daeuj naeuz
Boux dawz beng haeuj gingq
Boux dawz laeuj roengz daek
          
          
Cieng Daih 4  Mo Byat Lwgsai

Sam gaiq sam vuengz ceiq
Seiq gaiq seiq vuengz cauh
Gonq mbouj rox cauh ranz
Ninz bangx baq swj vaiz
Ninz laj fai swj hanq
Ninz byai faex swj roeg
Fwn doek daeuj cix roh
Bohmeh mbouj coux soengz
Cojcoeng mbouj coux youq
Cauh yiuj caux faexsan
Cauh ranz cauh faexmaenj
Yah gundunz cauh biengz
Lungz gouj gyaeuj cauh dah
Cauh guh dah seiq sueng
Cauh guh biengz doxgap
Cauh mbanj laj mbanj gwnz
Cauh mbanj hung mbanj noix
Cauh guh roen doxcoh
Cauh guh loh doxdoeng
Cauh guh roen bae’dauq
Ndang vuengz cauh daemznaz
Coenz ciuhneix baenzneix
Gawq ciuhneix naeuz roengz
Ma raeuz doz gawq gonq
Ma raeuz guenq daem laeuj
Laeuj dauq yienh bae gwnz
Laeuj dauq cung bae laj
Laeuj hing max ma hai
Nai coenz ndei samcoj
Nai coenzndei nguxdaih
Roeg ciuhgonq aeu yiuh
Vaiz ciuhgonq daemj suj
Bawx ciuhgonq fanjfoek
Lwg ciuhgonq fanjyauq
Boh heuh lwg guhgwn
Lwg lik fwngz dwk boh
Boh gwn haeux bae fai
Lwg gwn ngaiz liuh luengq
Boh gwn haeux bae mieng
Lwg gaem yienz liuh luengq
Boh coi lwg bae naz
Lwg vid ga dwk boh
Boh coi lwg bae cae
Lwg vid vaez dwk boh
Boh naeuz lwg aen ranz
Lwg lienz han laj riengh
Boh dad ndeu bae gwnz
Lwg bae fwngz ndeu laj
Boh caux ra gaem gvak
Lwg caux lak gaem van
Daengq lienz danz dwk boh
Boh caux laemx daxlai
Boh caux dai dahreh
Lwed bak boh cix daengz
Lwed ndaeng boh cix daeuj
Lwed gyaeuj boh cix roengz
Boh lwt ndang doxhwnj
Meh lwt dungx doxroengz
Miz lwgmbwk le dai
Miz lwgsai le mued
Dangz lwg neix mbouj baenz
Yaen lwg neix mbouj ceh
Miz lwg bae haem dingh
Miz lwg bae cumq daemz
Miz lwg bae haem namh
Ciengx gaeqdaek mbouj maj
Ciengx lwggyax mbouj sang
Namz nwj mbouj vang hoq
Baenz boh lwg mbouj miz
Aeu faex gaeu doq so
Mbouj caengz roz lienz daux
Aeu lwg fwx ma ciengx
Mbouj caengz laux lienz deuz
Boh lwg ndeu lienz vi
Gaeuh youq laj rin cangz
Fangz youq bak bouxlaux
Gwnz mbwn miz song boux
Daengjhoemj gwn raemxraiz
Lajndaen miz song boux
Daengjhai gwn raemxfwj
Song neix laeb cawz gyaeu
Seiq neix heuh cawz gvangq
Vuengz caux miz lwgmbwk
Caux dai bae bahraix
Vuengz caux miz lwgsai
Caux dai bae dahraix
Miz lwg bae haem dingh
Caux dai bae dahraix
Miz lwg bae cumq daemz
Caux dai bae dahraix
Miz lwg bae haem namh
Ciengx gaeqdaek mbouj maj
Ciengx lwggyax mbouj sang
Namz nwj mbouj vang hoq
Baenz boh lwg mbouj miz
Vuengz caux aeu faex gaeu doq so
Mbouj caengz roz lienz daux
Vuengz caux aeu lwg fwx ma ciengx
Mbouj caengz laux lienz deuz
Boh lwg ndeu lienz vi
Ndaej noh gwn gyang naz
Ndaej bya saz gyang doengh
Doz noh ciengx lwg caen
Doz ngaenz ciengx boh meh
Iek gaej gwn haeuxfaen
Maen gaej ciengx lwg fwx
Mbouj gvaq daep raeuz ndaej
Mbouj gvaq saej raeuz baenz
Mbouj gvaq fwngz cengq mbaq
Mbouj gvaq fwngz vaz fag
Mbouj gvaq bak haeb faenz
Mbouj gvaq caen ndang noh
Vuengz caux gut baenz gungq
Vuengz caux nyungq baenz ndoi
Vuengz caux loiq baenz nywj
Vuengz caux giuq nengzyae
Vuengz caux raen cax noh
Vuengz caux fwt najhawq
Vuengz caux fwh najhaen
Mbanj miz vuengz cam vuengz
Biengz miz saeq cam saeq
Caux cam baeuq roxdoh
Caux cam mo loeggyap
Baeuq roxdoh caux ap
Mo loeggyap caux naeuz
Daeuj gaiqmaz le mbauq
Hauq gaiqmaz le vuengz
Mbauq caux dap coenzhan
Vuengz caux vanz coenzhauq
Daeuj coh baeuq habliengz
Daeuj coh baeuq siengjsanq
Baeuq roxdoh caux ap
Mo loeggyap caux naeuz
Famh cojcoeng mwngz liux
Famh nguxdaih vuengz liux
Famh cojcoeng vuengz liux
Famh dinlae vuengz liux
Doengh gaecanz vuengz liux
Doengh baksaeuq vuengz liux
Vuengz caux laeb dawz coij
Vuengz caux roix dawz coenz
Vuengz caux baiq lixluenz
Vuengz caux guen lixlinz
Baeuq roxdoh dauq hauq
Mo loeggyap dauq naeuz
Mwngz ndaej laeb bang beng
Mwngz ndaej hengz congz byat
Mwngz ndaej laeb bang va
Mwngz ndaej nda bang byat
Mwngz caep lomz haeuxnaengj
Mwngz caep mbaengq rong faiz
Mwngz caep ngaiz rong daij
Mwngz caep raemx bakliu
Mwngz caep diuz hanz ndoek
Mwngz guh byat laj rongz
Mwngz guh beng congznaengh
Mwngz guh beng daengqdoengz
Mou seiq gaem bae gaj
Mou haj gaem bae beng
Laeuj samseng bae soq
Gyaeujmou dwk congz sang
Hangzmou dwk congz byat
Gaeq dwk baeuq itrangz
Mou dwk gvang ngeihceuh
Dwk daengz six lienz ham
Dwk daengz fangz baksaeuq
Dwk daengz baeuq roxdoh
Dwk daengz mo loeggyap
Mwngz guh nyaenx caux doiq
Mwngz coih nyaenx caux ndei
Aeu faexgyaeuq doq cou
Gaj mou u bohmeh
Aeu faexgyaeuq doq laeuz
Gaj mou gyaeuz bohmeh
Vuengz caux dauq ranzhaz
Vuengz caux ma ranzgaeuq
Vuengz caux laeb bangbeng
Vuengz caux hengz haemh byat
Vuengz caux laeb bangva
Vuengz caux nda bangbyat
Mou seiq gaem bae gaj
Mou haj gaem bae beng
Laeuj samseng bae soq
Gyaeujmou dwk congz sang
Hangzmou dwk congz byat
Gaeq dwk baeuq itlangz
Mou dwk gvang ngeihceuh
Dwk daengz six lienz ham
Dwk daengz fangz baksaeuq
Dwk daengz baeuq roxdoh
Dwk daengz mo loeggyap
Caux hawj mo bae hauq
Caux hawj dauh bae beng
Vuengz guh nyaenx caux doiq
Vuengz coih nyaenx caux ndei
Gyaeuz nwj nwj ma dam
Gyaeuz namz namz ma coh
Gyaeuz lwg lwg caux ma
Gyaeuz va va caux ndaej
Laeuz haeux dauq rim lae
Haeuxcid dauq miz lai
Haeuxdaiz dauq miz hingh
Vuengz guh byaek dauq daeuj
Vuengz guh haeuxz dauq baenz
Doz gimngaenz dauq ndaej
Bwi get gyaej dauq ndei
Bwi saehfi dauq sanq
Ciengx gaeqdaek dauq maj
Ciengx lwggyax dauq sang
Namznwj dauq vang hoq
Baenz boh lwg dauq miz
Ranz vuengz ndwet gyongnaeng
Ranz vuengz laeng gong oq
Ranz vuengz ndwet baenz feiz
Ranz vuengz ndei funghgviq
Vuengz mbouj heiq mbouj caeuz
Vuengz funglaeuz vaiqvuet
Coenz ciuhgonq baenz neix
Luenz ciuhnduj baenz neix
Cwt gaiq boux rox gviq
Ciq gaiq boux rox gauj
Cauh gaiq boux ciuhlaeng
Daengz boux dou ciuhneix
Ciuh damq ciuh dou dawz
Seiz doek seiz dou lwnh
Lwnh ma boux gyacawj
Lwnh ma boux sujranz
Naeuz ma gvang sujnoh
Naeuz ma boux sujlaeuj
Vak cix famh samcoj
Vak cix famh nguxdaih
Yej goj yienzneix coih
Yej goj hoihneix dangx
Yej goj bangneix biek
Uk mbouj caengz rim gyaeuj
Linx mbouj caengz rim hangz
Lwnh bamz dwk bohmeh
Yej goj yienzneix coih
Yej goj hoihneix bwi
Ma raeuz doz gawqgonq
Ma raeuz guenq daem laeuj
Laeuj hing max ma hai
Nai coenz ndei samcoj
Nai coenz ndei nguxdaih

Cieng Daih 5  Mo Byat Lwgmbwk

Daihseiq mo byat lwgmbwk
Gonq gou naeuz lwgsai
Rangh neix hai lwgmbwk
Daengx gaiq vuengz dangq ceiq
Geij gaiq vuengz geij cauh
Vuengz cauh cwz cauh gai
Vuengz cauh vaiz cauh gaj
Vuengz cauh max cauh gwih
Vuengz cauh hoiq cauh noz
Vuengz cauh baeuq roxdoh
Vuengz cauh mo loeggyap
Mo loeggyap cauh mo
Baeuq roxdoh cauh soq
Yah buenzguj cauh ien
Daengngoenz ok fiengh doeng
Daengngoenz roengz fiengh sae
Meh nangz seng gouj nangz
Nangz ndeu rok mbouj daemj
Nangz ndeu raemx mbouj aeu
Nangz ndeu faiq mbouj daz
Nangz ndeu saj mbouj baenq
Nangz ndeu reih mbouj ra
Nangz ndeu naz mbouj guh
Nangz ndeu bup mbouj han
Nangz ndeu bamz doh ciuh
Dan lij nangz daihsam
Nangz coengmingz lingzleih
Gag lij nangz daihseiq
Cingqheiq seng baenz vunz
Rox daemj gaen fwz caet
Rox daemj faed fwz bet
Rox daemj rok fwz cib
Nyib buh ywz ndang gaeuq
Vuengz baih gwnz daeuj caj
Vuengz baih laj daeuj cam
Swq daeuj doh daih’it
Lwg nangz mbouj hanbak
Boh meh mbouj gag han
Doiq din swix swq ma
Doiq din gvaz swq dauq
Vuengz ndiep youq ndaw caw
Vuengz dawz youq ndaw dungx
Saeb haemh vuengz haeuj ninz
Hwnz gvanbaz doxsuenq
Haetcog romh baxyai
Cingj vunzlai daeuj coh
Swq daeuj doh daihngeih
Lij cam liuz ranz laj
Lij cam baj ranz gwnz
Naj ndaej gaem haeuxfiengj
Mbouj ndaej ciengx lwgmbwk
Miz lwg mbwk cix gai
Lwgsai raeuz cix cuengq
Raeuz goj haq dah neix
Raeuz goj haq de bae
Swq daeuj doh daihsam
Goengda mbouj hanbak
Yahdaiq caux gag han
Roengz riengh gaeb gaeq hung
Roengz laeuz gaeb gaeq laux
Caux ndij swq doengz gwn
Hai sieng aeu daihdoengq
Hai loengx aeu sawmingh
Dingh hawj ngoenz hawj seiz
Swq dauqma daengz ranz
Bae heuh dauh cok gyang
Heuh ngvaihlangz cok lingq
Aeu betcih daeuj hab
Cih gvaix caux doxgwn
Hwnz ndij ngoenz doxhab
Baeuq caep rap caep caz
Caep daengz mou lienz laex
Haq ndaej cwz ndaej vaiz
Gai gwn laeuj gwn noh
Boh vuengz riu bazlangh
Boh vuengz angq cazyaemh
Gai aeu goenh dwk gen
Haq aeu cienz dwk hwet
Seiz ndei nangz roengzlae
Haq lwg bae ranz yah
Haq lwg bae baenz ranz
Lwg bae nanz mbouj dauq
Haq bae sam bi youx
Haq bae gouj bi swt
Meh song lwg sam langz
Yej mbouj daeuj coh da
Yej mbouj ma coh daiq
Boh meh bingh mbouj ndei
Nangz yej mbouj daeuj gaeuj
Ga laeuj nangz mbouj soengq
Boh meh ienq mingh hoenz
Meh gag daen mingh gaeuq
Nangz daeuj ndaq nanghlaeng
Nangz daeuj daen boh meh
Haq gwn cwz gwn vaiz
Gai gwn laeuj gwn noh
Cazlaex mbouj caep riengz
Loengx sieng mbouj caep soengq
Nangz cix daet nanghdeih
Nangz cix vi nanghlaeng
Daet nanghdeih mbouj baenz
Vi nanghlaeng ciednanh
Nangz baenz sam loh get
Nangz baenz bet loh gyaej
Ngoenz mbouj miz gaiqgwn
Ninz mbouj miz gaiqhoemq
Nangz caux daeuj coh da
Nangz caux ra bohmeh
Nangz daeuj ndwi cazlwh
Nangz daeuj byouq cazlwz
Daeuj ceng’yaek ceng’yeq
Daeuj ceng meh vaiz hung
Ceng aeu goenh gyang gen
Ceng aeu cienz bohmeh
Ceng aeu lueg nazlaux
Aeu hoiqlaux bohmeh
Ceng aeu gaeqhanlungz
Ceng aeu mou laj riengh
Boh meh hauq dihdanz
Guh lwg han coenz yak
Mwngz baenz lwg bouxsai
Ndaej ciep roengq gaeq lungz
Mwngz baenz lwg bouxsai
Ndaej ciep lok hozluengz
Mwngz baenz lwg bouxsai
Ndaej ciep naz lienz reih
Ndaej ciep hok lienz ranz
Ndaej ciep cauq lienz giengz
Ndaej ciep biengz bohmeh
Mwngz baenz lwg bouxsai
Mbouj gai mwngz bae rog
Mwngz baenz lwg mekmbwk
Cingq caux haq mwngz bae
Boh baenz get mbouj ndaej
Meh baenz gyaej mbouj cinh
Bohmeh hauq dihdanz
Nangz heuh dien heuh deih
Bohmeh hauq coenz ndei
Nangz dangq sawz gangj yak
Hauq noix nangz cix daej
Nangz mbouj hawj meh ndaq
Fwngz yoek vengq giengh lae
Naeuz lai nangz cix yak
Caux doxndaq song coenz
Caux doengzdaen song bak
Loeng dawz faex doxdwk
Aeu honrok doxndoiq
Coenz gangj manh lihlinz
Naeuz lai nangz cix nyah
Caux doxndaq song coenz
Caux doxdaen song bak
Caemq din dwk bohmeh
Bohda yaep dauq gwnz
Meh ngangx gyaeuj gvih mbwn
Hoj bungz lwg ciednanh
Dangh nangz neix gaej baenz
Yaen nangz neix gaej ceh
Hawj de baenz saugeq
Hawj de baenz saundwi
Lwgmbwk nangz cix dai
Lwgsai nangz cix mued
Nangz guh byaek mbouj haeuj
Nangz guh haeux mbouj baenz
Doz gimngaenz mbouj hwnj
Nangz mbouj ra bohmeh
Ndaej coenz yak haeuj ndang
Ndaej ien’gya daeuj coh
Ceng sam bi baenaj
Ndaq haj bi dauqlaeng
Lwgmbwk nangz cix dai
Lwglan mbouj ma rungj
Sam bi get ndaw moeg
Roek bi gyaej ndaw mbonq
Nangz dwkbang mbouj doiq
Nangz coihbang mbouj ndei
Mbouj rox lohlawz dwg
Mbouj dwg lohlawz ndei
Bae cam baeuq roxdoh
Bae cam mo loeggyap
Baeuq roxdoh caux ap
Mo loeggyap caux naeuz
Vih nangz sim maeuz lai
Ceng aeu vaiz bohmeh
Haemh nangz mbouj soengq raep
Haet nangz mbouj soengq rap
Bohmeh gag mieng mbwn
Hawj mwngz baenz ciednanh
Byat roengzdaeuj daengz gyaeuj
Byat roengzdaeuj byai canz
Byat daeuj nanh lai bi
Byat roengzdaeuj gyang rug
Byat roengzdaeuj gug fa
Byat roengzdaeuj cauq giengz
Byat roengzdaeuj gvang va
Byat roengzdaeuj laj riengh
Byat roengzdaeuj guengh saeu
Nangz caux baenz sam saek
Nangz caux baenz roek yiengh
Nangz caux dai lwgdaih
Nangz caux vaih lwgnduj
Nangz caux ienq lizlaeh
Nagz caux daej lizlinz
Nangz caux baenz saugeq
Nangz caux baenz meh ndwi
Cax naeuz baeuq hauq coenz neix
Guh yienghlawz hawj doiq
Coih yienghlawz hawj ndei
Cax naeuz hauq coenz neix
Nangz guh byat congznaengh
Nangz guh byat daengqdoengz
Byat baihlaeng nangz sax
Byat baihnaj nangz soq
Byat bohmeh nangz hoz
Guh byat bae byat ma
Daet byat bae byat dauq
Haemh nangz caux soengq raep
Haet nangz caux soengq rap
Coenz yak nangz gaej naeuz
Coenz haeu nangz gaej ndaq
Coenz mbouj dwk baeuq yah
Gaej laeg ndaq da daiq
Yahdaiq caux soengq nda
Goengda caux soengq goenh
Baeuq yah caux dawz lan
Nangz caux ndei baenz gaeuq
Nangz caux ndiep ma caw
Nangz caux dawz ma dungx
Nangz bae sam haw laj
Nangz bae haj haw gwnz
Raen duzmou dengsauh
Raen duzbit mbauqndei
Duzmou gyaq cangz ngeih
Nangz hawj seiq cangz ngaenz
Bit gyaq gaiq cienz ngaenz
Nangz miz sim ndaej cawx
Dawz ma dwk bangva
Dawz ma nda bangbyat
Guh rap bae rap ma
Nda byat bae byat dauq
Ndaej soq laux congznaengh
Ndaej soq laux daengqdoengz
Moulaux guh sengdaeuz
Aeu mou rei soq byat
Ndaej soq byat goengda
Dawz ma hab byat saiq
Mbwk dawz laeuj ma nai
Hawj vunzlai cingqgiemq
Byat baihlaeng nangz sax
Byat baihnaj nangz soq
Byat bohmeh nangz hoz
Yahdaiq soengq mbuk nda
Goengda soengq lauxsouh
Hawj lwg noix ma rim
Hawj lwg gim ma coh
Nangz ndaej dap bangva
Nangz ndaej nda bangbyat
Dauq seng lwg mehmbwk
Caux miz lwg bouxsai
Vaiz cwz rim laj riengh
Lwgnoix caux ma ing
Lwggim caux ma rungj
Saem nangz mbouj hengz yak
Bak nangz mbouj hengz gvangz
Nangz dauq ndei baenz gaeuq
Gaiq de vunz ciuhnduj
Gaiq de boux ciuhgonq
Cwt gaiq dien gaiq deih
Ceiq gaiq boux ciuhlaeng
Daengz gaiq boux ciuhneix
Ciuhgonq dawz ma beij
Ciuhneix gou ma dawz
Seizneix dawz ma lwnh
Mbouj lwnh bouxlawz gyae
Mbouj naeuz vaelawz wnq
Hoiq naeuz boux sujgya
Hoiq naeuz boux vazsingq
Naeuz baeuq yah ranz neix
Mingh de hoj duzlwg
Mingh de fuk duzcing
Hoj duzlwg youq ing
Hoj duzgim youq byaij
Bae coh dauh mbanj gyae
Sae cix dwk baez cawz
Dingh saw bae saw ma
Ra saw bae saw dauq
Caux byat youq ma ranz
Byat goengda congznaengh
Gonq fih soq goengda
Gonq mbouj nda yahdaiq
Doengzdoih soq cojcoeng
Roengzdaeuj hab samdaih
Baeuq roxdoh caux mo
Baeuq roxdoh caux soq
Coenz gangj manh baenz hing
Hoiq aeu hing ma swiq
Coenz gangj nding baenz haq
Hoiq aeu haq ma swiq
Coenz yak ce roengz daemz
Coenz haemz ce roengz dah
Ce roengz dah raemx lae
Aeu coenz riu ma lwnh
Haemhneix soq guh ndei
Haemhneix si guh coh
Moulaux guh sengdaeuz
Aeu mou rei soq byat
Hawj lwg noix baenz ndei
Gaej laeg miz cai nanh


Cieng Daih 6  Mo Souh Geuj Yo Goemq

Daihroek mo souh
Naeuz mwngz baeuq congznaengh
Naeuz mwngz baeuq daengqdoengz
Dap yiengh hoiq naeuz caez
Dap vae hoiq naeuz doh
Geij loh geij naeuz liux
Yienghmaz souh hawj souh gaiq lwg
Yienghlawz genq hawj genq gaiq lwg
Genq baenz loiz gien’giengz
Souh baenz ciengz haklaj
Saeu gien’giengz haem namh rox nduk
Ciengz haklaj caeg dwk rox doemq
Maih de doemq dauq cuk
Nduk dauq haeuj diuz moq gaiq lwg
Souh baenz baed sambauj
Yied laux naj yied maeq
Hawj lwg souh yienghneix
Souh baenz rin haexroeg
Rox doek mbouj rox mbinq
Souh baenz inq seiqfueng
Guenj biengz mbouj hawj vaih
Souh baenz bya baenz lingq
Souh baenz raemx mboq sangq
Gvangq baenz doengh Nazyienh
Lienz baenz go faexngox
Rox raek mbouj rox daux
Rox laux mbouj rox dai
Hawj lwg souh doh ciuh
Souh baenz raemx ndonj congh
Rongh baenz ndwen cib roek
Souh baenz roeggvenghgviq
Souh baenz giq liengzloux
Souh baenz youx guenyaem
Souh cib langz gouj daih
Souh baenz cehsaimax
Fah baenz cehsaihuz
Souh baenz boroekmiuh
Ciuh doq daih deng ndoi
Hawj lwg souh yienghneix
Souh baenz baed sambauj
Souh baenz duzcienggun
Souh baenz deih bouxvuengz
Souh baenz ciengz bouxhak
Hawj lwg souh yienghneix
Souh baenz song yiengh ndoi
Souh baenz doiq saeceij
Hawj lwg souh yienghneix
Souh baenz bya baenz lingq
Souh baenz raemx baenz dah
Souh baenz baq baenz ndoi
Baenz Goengdoi ciuhgonq
Souh gaz laeg souh ndwi
Souh miz dah mehmbwk
Souh miz lwg bouxsai
Souh miz lwg youq gyang
Souh miz langz youq gvangq
Souh miz gwn miz goemq
Souh miz lwg youq byaij
Souh miz bawx youq ranz
Souh miz max miz vaiz
Hawj lwg souh doh ciuh
Hawj lwg souh yienghneix
Yienghsouh hoiq naeuz liux
Yienghgeuj hoiq ciuq naeuz
Daihcaet mo geuj
Mo dauq lwnh coenz laeng
Mo dauq daengz rangh geuj
Im roeggut geuj cienz
Ngoenz geuj cangz song cangz
Vunz gai ndang guh hoiq
Im roegvenz geuj haeux
Ngoenz geuj cang song cang
Daengx giz coh gwn caengh
Naengh lawz cienz geuj lawz
Cib ngoenz geuj cib sak
Bak ngoenz geuj bak cangz
Maenz cienz geuj ndaej doh
Daihloh geuj vunz byaij
Hawj lwg geuj yienghneix
Dah haij geuj ruzcaz
Duza geuj bit gaeq
Hawj lwg geuj yienghneix
Daemz saeq geuj bya lai
Cwz vaiz geuj aen ek
Roegfek geuj aen gyoengz
Lingz gaeng geuj makvanj
Fag cax geuj aen heng
Hawj lwg geuj yienghneix
Geuj baenz eng geuj meh
Saugeq geuj mbauqndwi
Duzrwi geuj va’mak
Geuj baenz sak bet geu
Roeg siqseuz geuj yiuh
Geuj doh ciuh doh bi
Aen gi geuj haeuxmaq
Sokdah geuj vunzlai
Hawj lwg geuj yienghneix
Ranzcauz geuj maxlag
Hab geuj haeux bae naz
Maeg geuj sa bouxdauh
Singqgauq geuj bouxmo
So geuj nazdabraih
Geuj baenz go faexmax
Geuj baenz go hajyuengz
Geuj baenz lwg riengz meh
Lwg iq geuj meh vaiz
Hawj lwg geuj yienghneix
Seiq nyied geuj bid raez
Geuj baenz cae haeuj namh
Geuj baenz hanq aeu boux
Geuj baenz youx doxroeb
Geuj baenz goep seiq nyied
Haklaj geuj congzsaw
Hawj lwg geuj yienghneix
Lazba geuj yieng’hiq
Ndaundeiq geuj ronghndwen
Yiengzdaeg geuj yiengzcoh
Boh geuj meh dauq ranz
Geuj baenz gvanbaz moq
Geuj baenz doq haeuj rongz
Geuj baenz fueng haeuj doenj
Geuj baenz bya roengz leih
Geuj baenz doiq yaemyieng
Ndwencieng geuj sau mbauq
Lwg bae doengh geuj bya
Lwg bae naz geuj haeux
Guhbuenq geuj ngaenzcienz
Yangj fwx youq ranz fwx
Geuj daeuj hawj raeuz dawz
Hoiq fwx youq ranz fwx
Geuj ranz raeuz guh sienq
Laj riengh roengz vaizfaen vaizhauh
Gwnz ranz seng lwgsau bouxmbauq
Yiengh souh hoiq naeuz liux
Yiengh geuj hoiq naeuz doh
Geij loh geij naeuz liux
Daihbet rangh mo yo
Mo dauq bauq coenz laeng
Mo dauq daengz rangh moq
Lohlawz yo hawj yo gaiq lwg
Ga’haij yo ga’ni
Mwngz yo lwg yienghneix
Daengx giz yo suj saeq
Mwngz yo lwg yienghneix
Seiq saeu loek yo loek yienghlawz
Mwngz yo lwg yienghlawz
Roek saeu leih yo leih
Seiq ga congz yo congz
Song ga daengq yo daengq
Mwngz yo lwg yienghneix
Seiq saeu yiuj yo yiuj
Song giuj haiz yo haiz
Song sai mad yo mad
Faj doenj yo faj lae
Gae ranz yo laj riengh
Dongh benz yo dongh saj
Daeg maxlaux yo an
Mwngz yo lwg yienghneix
Mehranz yo maxranz
Hoiq naeuz loh yo liux
Hoiq naeuz loh geuj caez
Mo dauq lwnh doeklaeng
Mo dauq daengz rangh moq
Daihgouj rangh mo goemq
Yienghlawz ywz hawj ywz gaiq lwg
Gizlawz goemq hawj goemq gaiq lwg
Rongdaij goemq rongmungz
Go faexrungz goemq six
Mbenq fwj goemq daengngoenz
Mwngz goemq lwg yienghneix
Fa dou goemq fa dangq
Fwed mbangq goemq fwed vauz
Sau duet gunz goemq mbauq
Aen cauq goemq aen giengz
Aen gyaep goemq aen buengz
Congz gunz goemq congz buh
Gwnz mbwn goemq laj deih
Mwngz goemq lwg yienghneix
Fwx san lag humx naz
Baeuq san lag humx naz
Fwx san fa daenz gaeq
Baeuq san fa daenz gaeq
Guk mbouj daeuj dawz ma ranz neix
A mbouj dawz bit gaeq ranz neix
Saeq mbouj aeu ngaenz cienz ranz neix
Bauj suj buh baenz ndei
Bauj lwg mwngz baenz baeuq
Daengx giz yo suj saeq
Mwngz yo lwg yienghneix
Bauj ciuhlaeng hawj maj
Bauj ciuhnaj hawj ceh
Bauj lwg noix baenz gwn
Bauj lwg mwngz doh ciuh 
Bauj doh ciuh doh bi
Hawj laeg miz cainanh


Cieng Daih 7  Haeuj Yienh laeuj

Daih’it cenj lwgsai
Nai coenz ndei hawj baeuq
Lwg rox yungh rox yauq
Lwg rox fung boh meh
Lwg ciuhgonq rox laex
Lwg ciuhneix lwg bamz
Luenh gangj giengz dwk baeuq
Lawz goj cenj neix hoz
Lawz goj duz neix suj
Gvih dawz cenj laeuj yienh
Yienh cenj laeuj dwk fwngz
Lingx cenj laeuj roengz hoz
Caj lwg ndei cwxcaih
Daihngeih cenj lwgbawx
Bawx mou laux mou hung
Bawx cib cingz laeuj naengj
Bawx rap laeuj gvaq nganx
Bawx ram mou gvaq cou
Fwx rom inq roegvenz
Mwngz rom inq roegvenz
Fwx rom cienz aeu bawx
Mwngz rom cienz aeu bawx
Lak coux bawx daengz ranz
Goek mingh mwngz mbouj lai
Dai bae yaem gingqfungh
Miz gaiqmaz vanz laex
Ndaej gaiqmaz vanz aen
Raen cenj laeuj boiz ngeih
Gvih youq laj daengqdoengz
Mbouj gwn lai goj noix
Gwn lai caj boiz cienz
Boiz doegrengz baeuq yah
Daihsam cenj lwglan
Lan oj haet oj haemh
Lan cien umj fanh aemq
Haex dwk rungj mwngz sah
Nyouh dwk vaq mwngz saeg
Bae ndoeng ndaej roegluet
Haeuj lueg ndaej roegciu
Bae doengh ndaej daekhongz
Bae naz ndaej daekluemh
Bwenh bak gaeuq mbouj gwn
Rom dawz dwk aek buh
Ma caep caeuz lannoix
Miz gaiqmaz vanz laex
Ndaej gaiqmaz vanz aen
Raen cenj laeuj boiz ngeih
Gvih youq laj daengqdoengz
Gwn roengz hoz bauj ndang
Bauj lan laux cang yieng
Souh cien nienz fanh seiq
Daihseiq cenj lwgmbwk
Lwg mwngz raek bae naz
Lwg mwngz bax bae reih
Bax gouj ndwen daengz haemh
Seng lwgmbwk ma daengz
Boh cien duk fanh suek
Boh meh miz maz gwn
Ra lwglunz mbwknoix
Ciengx lwgmbwk ngawz sang
Han baenz ranz caux angq
Ngoenzneix vaq bae yaem
Caem doegrengz boh meh
Miz gaiqmaz vanz laex
Ndaej gaiqmaz vanz aen
Raen cenj laeuj boiz ngeih
Gvih youq laj daengqdoengz
Gvih boiz meh seng ma
Seng banx fa banx fag
Gwn roengz hoz bauj ndang
Bauj mbwk laux boiz ngeih
Gyaedgyaed sang maj hoq
Gyaedgyaed youq lengz hoq
Yaek lengz hoq dauq gwnz
Gyaedgyaed yaek lengz eiq
Yaek lengz eiq dauq gwnz
Gyaedgyaed yaek lengz gyaeuj
Yaek lengz gyaeuj dauq gwnz
Sae yienh lwg lienz deq
Ce dauq lwg lienz aeu
Souh cien nienz fanh seiq
Lwg mbouj heiq mbouj caeuz
Lwg funglaeuz vaiqvuet
Sam sae dawz baihnaj
Haj sae dawz baihlaeng
Gyaeuq sujbuh gvaqnauq
Bauj sim bauj gvaq bi
Gej ranz ndei muenx ciuh


Bien Daihcaet  Rangh Mo bengbwi

Haeuj rangh cauh bengbwi
Sam gaiq sam vuengz ceiq
Seiq gaiq seiq vuengz cauh
Mij cauh gyaep cauh buengz
Mij cauh hab cauh gi
Mij cauh rok cauh lae
Mij cauh rin cauh hau
Mij cauh riep cauh moeg
Mij cauh daih cienggun
Mij cauh rumz utuj
Rumz ut bae uj ma
Cauh baenz biengz daloengh
Cauh baenz doengh dalauz
Gonq mij rox guh ranz lwgbawx
Gonq mij rox san roengq coux bit hanq
Gonq mij rox guh canz coux doengj
Gonq mij rox san loengx coux baengz
Daengx gaiq daengx vuengz ceiq
Geij gaiq vuengz geij cauh
Cauh yiuj cauh faexsan
Cauh ranz cauh faexdongz
Baeuq oendunz cauh biengz
Lungz gouj gyaeuj cauh dah
Yahvuengzmeh cauh beng
Yahdoengqseng cauh byat
Gonq mij rox bengbwi
Gonq mij rox coihcoenz
Yaemq gaen fongz mbouj ndaej
Yaemz saeng gaeuh mbouj ndaej
Yahvuengzmeh cauh beng
Yahdoengqseng cauh byat
Gonq mij rox cauh beng
Gaeuh mbouj hwnj sueng loek
Gonq mij rox cauh beng
Coeg mij hwnj dah noix
Gonq mij rox cauh beng
Seiq boux sien cauh loek
Loek mbouj baenq hwnj cangz
Yiengz mbouj miz lwg coh
Doq aeu raemx mbouj baenz
Loek seu fai bae dah
Gonq mij rox cauh beng
Boux anloz cauh vaiz
Vaiz mbouj haeuj ma riengh
Vaiz bangx baq seu suj
Raen bouxlawz guenj seu
Bouxlawz laemx laj fai
Mbouj miz bouxlawz ra
Nwjnangz seng roxnyi
Lwg vuengz caux bae dingq
Caemh doengh caz vuengz leux
Ca ndang gaeuq vuengz leux
Saeuj hokranz vuengz leux
Caemh ndang heiz ndang hanh
Cangh mid dawz bok moz
Cangh mid rox bok naeng
Dawz bok naeng cixcag
Dawz bok naeng cixcinz
Mbouj miz ndwi miz ndwi
Doq baenz gij gwn laeuj
Daeuj gwn laeuj song amq
Gyaeuqsiq rox bengbwi
Gyaeuqsiq rox coihcoenz
Couh daeuj caemh ndang ndei
Caemx ndang heiz ndang hanh
Bit sep gaeuh mbouj ndaej
Dai bit mou lienz gaeq
Gonq mij rox cauh beng
Bohvuengz bae cauh daemz
Cauh daemz ndaej gaeqgya
Bya daemz vuengz mbouj ceh
Bya mbouj ceh raemx daemz
Raemx mbouj gaen doh ciuh
Haenz daemz laeg sam cik
Nag gwn bya daengx gyaeuj
Gonq mij rox cauh beng
Bohvuengz bae cauh naz
Cauh naz ndaej gaeqlaeux
Haeux gaeuq mbouj doh miuz
Daek gwn haeux daengx iu
Non dwk haeux daengz rag
Gonq mij rox cauh beng
Bohvuengz bae guhdaeuq
Guhdaeuq ndaej gaeqcaep
Ma’meh vuengz mbouj gyaep
Ma’daeg vuengz mbouj laeh
Guk dawz ma laj caz
Guk haeb ma gyang lueg
Daeuq yiengzdaeg mbouj ndaej
Gyaep yiengzmeh mbouj ndaej
Ma mbouj ndaej laeh noh
Gonq mij rox cauh beng
Boh vuengz bae guh caeg
Daz yangj mbouj ok faek
Dwk ciengzceh mbouj ndaej
Gaex ciengzceh mbouj lak
Guh caeg dai lwgdaih vuengz leux
Guhcaeg dai bouxgoek vuengz leux
Dai haj boux canghcaeg
Dai caet boh canghleuz
Gonq mij rox cauh beng
Bohvuengz bae dwkdeih
Dwkdeih ndaej gaeqcam
Vunz mbouj miz lwgsai
Vaiz mbouj miz lwgcoh
Guh gaiqmaz mbouj ndei
Ceiq gaiqmaz mbouj baenz
Doz gimngaenz mbouj ndaej
Gonq mij rox cauh beng
Bohvuengz bae cauh mbanj
Cauh mbanj ndaej gaeqlungz
Mbanj mbouj miz vunz an
Ranz mbouj miz vunz youq
Ranz vuengz baeg dahyouq
Gonq mij rox cauh beng
Gwnz mbwn laemq bahyaep
Raeuz aeu liek bae fong
Gonq mij rox cauh beng
Ranz vuengz byoengq dahlauz
Mbouj miz gaiqmaz fong
Lajndaen coeb bi’buengq
Raeuz aeu luengz ma hanh
Gonq mij rox cauh beng
Doengh mbouj hwnj nywjhaz
Naz mbouj hwnj nywjvih
Gonq mij rox cauh beng
Faex bangx baq mbouj sang
Rangz aen ndoeng mbouj hwnj
Gonq mij rox cauh beng
Faex bangx baq dairoz
Haz bangx bo daimued
Gonq mij rox cauh beng
Coenz caeq caux mbouj dawz
Doq cou sau mbouj youq
Vuengz caux ndiep mbouj dwg
Vuengz caux caek mbouj ndei
Bae cam baeuq roxdoh
Bae cam mo loeggyap
Baeuq roxdoh caux ap
Mo loeggyap caux naeuz
Mwngz mij rox bengbwi
Mwngz mij rox coihcoenz
Mwngz rox caeuz ndang ndei
Caemx ndang heiz ndang hanh
Ranz dumh swj mij beng
Vaiz gaeu dek mij beng
Rongj doek cih mij beng
Mou lwg dog mij beng
Ma rouh caet mij beng
Ndaem faeg bienq baenz gve mij beng
Nou raeuq ringj mij beng
Lingz gingj reih mij beng
Seng lwg seng lai naj mij beng
Seng max seng lai ga mij beng
Seng ma seng da dog mij beng
Seng vaiz seng hog song mij beng
Lwed ndip fwx ma doek mij beng
Ndok roz fwx ma haeuj mij beng
Ndang haeu fwx ma ranz mij beng
Ndang fanz haeuj ma naengh mij beng
Lwgmbwk dai laj swj mij beng
Nuengxgux dai laj famh mij beng
Beixnuengx dai laj luengq mij beng
Geuqndong dai laj rug mij beng
Ranz vuengz giuq nengznyaen mij beng
Ranz vuengz raen cax noh mij beng
Mwngz daeuj laeb bangva
Mwngz ma nda bangcoih
Vuengz coux hauq dihdanz
Vuengz caux cam dihdad
Guhlawz laeb bangva
Guhlawz nda bangcoih
Baeuq roxdoh caux ap
Mo loeggyap caux naeuz
Mou roek gaem ma gaj
Mou haj gaem ma beng
Laeuj sam seng ma yienh
Lijluzhoz cauh beng
Lozanloz cauh beng
Daih cienggun cauh beng
Rumz utbaet cauh beng
Boux cuenzguh cauh beng
Boux youq ndwi cauh beng
Doiq din swix vuengz ma
Doiq din gvaz vuengz dauq
Vuengz ma laeb bangva
Vuengz ma nda bangcoih
Mou roek gaem ma gaj
Mou haj gaem ma beng
Laeuj samseng ma yienh
Daek laeuj yienh bouxgvang
Daek laeuj yienh nangzyah
Yienh gaiq baeuq congznaengh
Yienh gaiq baeuq daengqdoengz
Laeb vuengz rox cauh beng
Seiq boux sien cauh loek
Loek dauq baenq hwnj sangz
Yiengz dauq miz lwgcoh
Doq aeu raemx ma suen
Laeb vuengz rox cauh beng
Boux anloz cauh vaiz
Vaiz bae baq seu suj
Raen bouxlawz guenj seu
Yahvuengzmeh cauh beng
Vaiz dauq haeuj ma riengh
Vuengz dauq riu balangh
Vuengz dauq angq balumh
Laeb vuengz rox cauh beng
Bohvuengz bae cauh daemz
Cauh daemz ndaej gaeqgya
Vuengz ma beng gaeqgya
Bya daemz vuengz caux ceh
Bya dauq ceh raemx daemz
Raemx dauq gaen doh ciuh
Gwn bya mbouj gwn gyaeuj
Vuengz caux riu bahlangh
Vuengz dauq angq bahlumh
Laeb vuengz rox cauh beng
Bohvuengz bae cauh naz
Cauh naz ndaej gaeqlaeux
Vuengz ma beng gaeqlaeux
Haeux gaeuq dauq doh miuz
Maenz cienz baenz cien guenq
Naed haeux baenz fanh riengz
Gwn haeux mbouj gaeuj rae
Vuengz dauq riu bahlangh
Vuengz dauq angq bahlumh
Bohvuengz bae guhdaeuq
Guhdaeuq ndaej gaeqgyaep
Vuengz ma beng gaeqgyaep
Ma’meh vuengz dauq gyaep
Ma’daeg vuengz dauq laeh
Daeuq vuengdaeg dauq ndaej
Daeuq vuengmeh dauq ndaej
Boux gwnndwi dauq ndaej
Boux get gyaej dauq ndei
Vuengz caux riu bahlangh
Vuengz caux angq bahlumh
Laeb vuengz rox cauh beng
Bohvuengz bae guhcaeg
Guhcaeg ndaej gaeqdaemz gaeqdeih
Vuengz dauq beng gaeqdaemz gaeqdeih
Daz yangj dauq ok faek
Dwk ciengzceh dauq ndaej
Gaex ciengzceh dauq lak
Ndaej buh sam cien cuengz
Dauq ndaej hoiq gyaeujhau
Dauq ndaej sau najmaeq
Vuengz dauq riu bahlangh
Vuengz dauq angq bahlumh
Laeb vuengz rox cauh beng 
Bohvuengz bae dwkdeih
Dwkdeih ndaej gaeqcamz
Vuengz ma beng gaeqcamz
Vunz dauq miz lwgsai
Vaiz dauq miz lwgcoh
Guh gaiqmaz dauq ndei
Miz gaiqmaz dauq baenz
Doz gimngaenz dauq ndaej
Boux get gyaej dauq ndei
Geij bi geij funghgviq
Vuengz dauq riu bahlangh
Vuengz dauq angq bahlumh
Laeb vuengz rox cauh beng
Bohvuengz bae cauh mbanj
Cauh mbanj ndaej gaeqlungz
Vuengz ma beng gaeqlungz
Mbanj dauq miz vunz an
Ranz dauq miz vunz youq
Vuengz dauq riu bahlangh
Vuengz dauq angq bahlumh
Laeb vuengz rox cauh beng
Doengh dauq hwnj nywjhaz
Naz dauq hwnj nywjsaez
Nya bangx baq dauq ngad
Haz bangx bo dauq nyod
Laeb vuengz rox cauh beng
Faex bangx baq dauq sang
Rangz aen ndoeng dauq hwnj
Coenz saeq caz dauq dawz
Doq cou sau dauq youq
Geij gaiq vuengz geij miz
Geij bi vuengz funghgviq
Cwt gaiqboux roxgviq
Ceiq gaiqboux roxgauj
Cauh gaiqboux ciuhlaeng
Daengz gaiqboux ciuhneix
Ciuhgonq dawz ma beij
Ciuhneix dawz ma lwnh
Mbouj lwnh yienghlawz gyae
Mbouj naeuz vaelawz wnq
Lwnh gaiqboux suhgya
Naeuz gaiqboux vazsingq
Naeuz ma baeuq suhranz
Naeuz ma gvang sujbuh
Naeuz ma boux sujnoh
Naeuz ma boux sujlaeuj
Sam nyied fwx roengz reih
De doengz naeuz roengz reih
Seiq nyied fwx roengz naz
De doengz naeuz roengz naz
Doengh gwnz guh dieggyaj
Doengh laj guh mehnaz
Aeu vaizmeh bae faek
Aeu vaizdaeg bae cae
Aeu haeuxcid bae gwenz
Aeu haeuxsuen bae byauq
Doek gyaj gaeuj ngoenzneix
Loek gyaj nduj ngoenzneix
Ndok gaeq cix ndaej nya
Ga gaeq cix ndaej yak
Ndaej gaeqlaeux yakfaz
Ndaej gaeqgya yakfungh
Laeux yakfaz dou beng
Gya yakfungh dou beng
Cojvuengz daeuj cingq anh
Hanqvuengz daeuj cingq coenz
Haenz naz lak dou beng
Dak naz loemq dou beng
Gyang naz loemq bixgyoep
Gyang naz coeb bixbuengz
Guk dangh naz dou beng
Guk vaz reih dou beng
Haeuxgyaj banh bae gwnz
Haeuxfaen buet bae daengj
Haeux gag hwnj go’mbouq
Bae doengh raen guk vaz
Ranz dumh swj dou beng
Gux fanz ndai dou beng
Vaiz gaeu dek dou beng
Rongj doek cih dou beng
Nou raeuq ringj dou beng
Lingz gingj reih dou beng
Mou lwg dog dou beng
Ma rouh caet dou beng
Ndaem faeg bienq baenz gve dou beng
Seng lwg seng lai naj
Seng max seng lai ga
Seng ma seng da dog
Seng vaiz seng rouh song
Maxranz doek dou beng
Yiuj loemq gyap dou beng
Hanq sam ga dou beng
Ma boi daeuh dou beng
Nou raeuq ranz dou beng
Byaekrangz naeuh dou beng
Laeujgaeuq soemj dou beng
Rongzranz ok raetrat
Gyaqranz ok raetraeu
Ngwzfaenzhab ma ranz
Fanz ma goj dou dangq
Mbangq ma goj lienhfeiz
Ngieg doxlaeh ruqmou
Ngwzheu geuj swjranz
Roegraeu raez swjranz
Haeuxsan gangj cihcag
Haeuxgok gangj cihceuz
Lwgfangz daej ndaw rug
Haexgong doek doiq naj
Mbungqmbaj rumj haeuxringz
Ngwz raih lag dou beng
Dak raih ranz dou beng
Namz bienqvaq dou beng
Nwj gvaq bae dou beng
Lwed ndip fwx ma doek
Ndokroz fwx ma haeuj
Ndanghaeu fwx ma ranz
Ndangfanz haeuj congznaengh
Lwglan dai laj swj
Nuengxgux dai laj famh
Beixnuengx dai laj rongz
Geuqndong dai laj lag
Cib gaiq hin gouj gaiq hiq
Dou naeuz beng guh hauh
Cien gaiq hin fanh gaiq hiq
Dou naeuz bauj guh ndei
Mbouj baenz li baenz viq
Ciengx lwggyax dauq souh
Gouz ngaenz cienz dauq ndaej
Gouz lwgmbwk dauq lai
Gouz lwgsai dauq ndaej
Bwi getgyaej dauq ndei
Bwi saeh fi dauq sanq
Coih binghvon siu cawz
Geij bi geij funghgviq
Haeuxreih hwnj yiengh haz
Byadaemz ceh yiengh nyauh
Gyaed bae’naj gyaed baenz
Gyaed bae laeng gyaed ceh
Meh mbouj miz gag baenz
Faen mbouj miz gag ndaej
Aeu faexgyaeuq doq laeuz
Gaj mou gouz congznaengh
Aeu faexgyaeuq doq cou
Gaj mou oq sam daih
Daek laeuj yienh bouxgvang
Daek laeuj yienh nangzyah
Yienh gaiq baeuq congznaengh
Yienh gaiq yah daengqdoengz

------ 2009-4-13 coih baenz"""

sawgeq["MOZ YIZ DAIHVUENGZ"]="""MUZLUZ

Vah Haidaeuz…………………………………………………( 1 )
Fwen Nduj…………………………………………………….( 1 )
Cangh Daih 1   Raemx Giengh Dat………………………….( 4 )
Cangh Daih 2   Laeh Bya……………………………………( 38 )
Cangh Daih 3   Daeuq Hak Rwix……………………………( 65 )
Cangh Daih 4   Mied Dig……………………………………( 108 )
Cangh Daih 5   Dang Hak…………………………………...( 139 )
Cangh Daih 6   Nik Daengngoenz…………………………..( 157 )
Cangh Daih 7   Go’ndoeksien……………………………….( 188 )
Cangh Daih 8   Nyingz Naq…………………………………( 219 )
Cangh Daih 9   Caux Bingmax………………………………( 244 )
Cangh Daih 10  Roengz Bya…………………………………( 268 )
Cangh Daih 11  Bienq Rwi…………………………………..( 291 )
Fwen Byai……………………………………………………..( 314 )


Vah haizdaeuz

Youq biengzcuengh raeuz, miz sam bouh fwenraez riuzcienz ceiq nanz ceiq gvangq. Bouh daih’it dwg BOHROXDOH. Bohroxdoh dwg duzsaenz fanhnaengz goekcoj raeuz, dwg de caux mbwn caux namh, caux vunz caux mbanj, caux reih caux naz, caux doenghgo doenghduz, caux fanh yiengh doxgaiq. Bouh daihngeih dwg BOHBEK. Bohbek dwg bouxmaenh’ak Bouxcuengh raeuz, de caeuq duzbyaj doxdwk doxhoenx, duzbyaj cuengq raemx dumh biengz, dumh daengz vunzbiengz dai caez, dan lwg Bohbek song beixnuengx deuz mingh ndaej lix, doeklaeng gap baenz gvanbaz, biengz cuengh raeuz cij miz vunz cienz roengzdaeuj. Bouh daihsam dwg MOZ YIZ DAIHVUENGZ. Moz Yiz hix dwg yinghyungz Bouxcuengh raeuz, de daiqlingx beixnuengx Bouxcuengh caeuq ndaek vuengzdaeq doxdwk doxdaeuq, deng haih dai le, lij bienqbaenz rwivuengz mbin haeuj gingsingz, bae ndat ngveihda vuengzdaeq caeuq gyoengq hak rwix, ndat da gyoengqde fangz liux bae, yienghok Bouxcuengh raeuz gamj caeuq vunzdig dingjhoenx daengz dai, dai lij dingjhoenx vunzdig cungj singqgwz neix. “Faexndoek cien bi lij ok hanh, Moz Yiz fanh daih lij ok vuengz” gij vah neix, mbouj dan dwg gangj Moz Yiz bonjfaenh, lij dwg gangj Bouxcuengh raeuz douqcwngh daengz daej gij cingsaenz neix.
Bouh fwenraez neix miz mbangj dawz daeuj guh goj gangj, miz mbangj dawz daeuj guh fwen ciengq, hix miz mbangj cix gangj cix ciengq, youq rangh dieg Dahraemxhoengz heuhguh Moz Yiz daihvuengz, rangh dieg Dahcojyouqgyangh heuhguh Gaemz Saenq Vuengz. Gij swhliuqbwnj de gak cungj gak yiengh, miz dinj miz raez, miz baenz fwenmoekgiek, miz baenz fwencaetcih, lij miz baenz fwenbaiz; miz cienzgangj youq rangh dieg Dahraemxhoengz, hix miz cienzgangj youq rangh dieg Dahcojyouqgyangh, danhseih, gij neiqyungz de cungj ityiengh.
Bi 1981 nienz, Seqoksaw Minzcuz Gvangjsih dajsuenq aeu sawcuengh daeuj sij baenz bouh fwenraez neix, cobouh sij ok le dizgangh, lij aeu guh cungqdenj daeuj gauj. Bi 1982 nienz, caiq youz Gih Yijveij fuqcujyinq Cinz Yauqdingz dungzciq cauhciz Vangz Yungjsaz Veiz Yijgyangz Veiz Vwnzcinq Lij Sauqging Liuz Ciqgenh haj boux dungzciq daeuj hai’hoih daujlunq geij baez, nginhnaeuz Moz Yiz daihvuengz ndaw bouh fwenraez neix, dwg daiqbiuj gij cingsaenz gamj daeuq gamj siengj Bouxcuengh raeuz, aeu yungh gij cingsaenz neix guh cujdiz swhsiengj daeuj sij baenz bouh fwenraez neix. Doeklaeng, couh ciuq dizgangh aeu fwenbaiz hingzsik daeuj bien baenz cib’it cangh sawndip, daih’it cangh: Raemxgienghdat; daihngeih cangh: Laeh bya; daihsam cangh: Daeuq hak rwix; daihseiq cangh: Mied vunzdig; daihhaj cangh: Guh hak; daihroek cangh: Nik daengngoenz; daihcaet cangh: Go’ndoeksien; daihbet cangh: Nyingz naq; Daihgouj cangh: Caux bingmax; daihcib cangh: Roengz bya; daihcib’it cangh: Bienq rwi. Ginggvaq fanfuk seiq baez, caiq ginggvaq geij baez daujlunq coihgaij, yungh bae buenq bi lai nanz, sij ndaej baenz daih’it gauj lo. Youhcaiq ginggvaq coihgaij baenz liux daihngeih gauj sawndip, lij daj sawndip hoiz sawcuengh, gwnhgiq sawcuengh yauhgiuz coengz neiqyungz yisez hingzsiz gak fuengmienh bae swnj gauj gaij gauj, hix ginggvaq seiq ndwen lai baenzhwnz gujcanq, ciepdaeuj, laebdaeb hai geij baez hoih daujlunq, nginhcaen fukcaz gaij ndei cij dingh roengzdaeuj. Cienz cuj dungzciq daj goek daengz byai cungj aeu “gamj daeuq gamj siengj” gij cujdiz swhsiengj neix daeuj cijdauj, cij guh ndaej baenz yienghneix suijbingz. Daihgya roxnginh gij cujdiz swhsiengj neix, dwg guh ndaej baenz gienh saeh neix diuz muhsim ndeu.
Bouh fwenraez neix, cungsaed fanjyingj liux gihbwnj cingzcez yenz swhliuq caeuq singzgwz vunz ndaw de, danhseih doiq fwen sei caeuq saeqciet miuzsij, cangh caeuq cez, duenh caeuq duenh, miz haujlai lingh anbaiz gvaq. Aenvih lizsij beiqgingj bouh fwenraez neix, dieg Bouxcuengh raeuz dwg youq buqloz giuzcangj seizgeiz, dieg Bouxgun cix dwg funghgenq seqveiq seizgeiz, Moz Yiz daihvuengz ndaw bouh fwenraez neix dwg buenq vunz buenq saenz, de rox mbin hwnj mbwn, youh rox ndonj roengz namh roengz raengz, doengh gij cingzcez neix couh dwg gij giqdij biujyenq “gamj daeuq gamj siengj” cojcoeng raeuz. Ciuq saed daeuj gangj, dou fanfuk coihgaij gya’goeng, gaenq mauhgvaq cingjleix fanqveiz, vih neix dou mbouj aeu bouxcingjleix daeuj roengz mingzcoh, cix roengz mingzcoh guh bouxsij, aenvih dou dwg daj ndaw biengz ndaej caizliuq daeuj caiq bien  sij gvaq. Danghnaeuz doiq aen minzcuz raeuz miz saek di gungqyenq, sien aeu docih dangjcunghyangh caeuq swqciqgih yinzminz cwngqfuj raeuz hoifuk doihengz sawcuengh, mboujnex, couh mbouj miz bouh fwenraez sawcuengh neix okbanj lo.
Bouh fwenraez sawcuengh neix hix ciuq Mungz Gvanghcauz dwngj dungzciq aeu sawgun cingjleix gvaq gij megloh daeuj coihgaij bien sij ndaej baenz, youq neix dou cibfaen docih Mungz Gvanghcauz dwngj dungzciq, lij docih gyoengq dungzciq gyoengq baengzyoux gyoengq bouxlaux beixnuengx bangcoh dou haujlai haenx. Linghvaih, bouh fwenraez sawcuengh neix miz maz gezdenj caeuq mbouj deng, angqmuengh daihgya daezok bihbingz, hawj dou gvaqlaeng gaijcingq.
                                    
Bouxsij
1983. 12. 24. youq Namzningz



FWEN NDUJ

Go’beu raemj gvaq lij ok ngeiq,
Gosei raemj gvaq lij ok rangz,
Faexndok cien nienz ndang ok hanh,
Moz Yiz fanh daih lij dang vuengz.
Lij iq boh de ndang deng haih,
De lumj rangzfaiz saeq laj rin,
Rangz cin ngoenz maj hwnz youh maj,
Dingj boek rinbya sang daemx mbwn.

Gwnz mbwn ndaundeiq aen baiz aen,
Aenaen ndongq yamjyamj,
Aenaen rongh canzcanz,
Rongh gvaq mbanj gvaq ndoeng,
Rongh gvaq doengh gvaq naz,
Rongh gvaq bya gvaq lueg.
Mbouj miz aen lawz gueg(guh) ndaej daeng,
Ciuq rongh daengz ndaw sim vunz bouxdoj,
Aenvih boh Moz Yiz,
Miz caeuz laeg gvaq haij,
De ngaiz bouxsaeq haih,
Ienuengj dai laj vaengz,
Moz Yiz diuq roengz vaengz bae ra,
Raemxda bongh hwnj mbwn,
Fwn doek fwj ndaem mbwn hix laep.
Moz Yiz sim gaep bae ra boh,
Youz doh aen vaengz geij cib giz,
Ra boh cix mbouj raen,
Dan raen duz vaizbauj,
De cam vaizbauj bae ra boh,
Vaizbauj goj ngaek gyaeuj linzlinz,
Miz naed cawbauj ndongq lumj gim.
Venj youq laj linx duz vaizbauj,
Vaizbauj mbat ngaek gyaeuj,
Cawbauj doek gwnz gyaeuj Moz Yiz,
Baet dai baet lix de mbouj doek,
Foek bae foek dauq de mbouj yungz,
Laj raengz raemx langh hung,
De cungj ciuq rongh liux,
Moz Yiz cuengq sing heuh,
Raemx geuj boh bae gyawz?
Cawzbauj lienzseiz doek roengzdaeuj,
Ringx haeuj bak Moz Yiz,
Moz Yiz ndwnj roengz dungx,
Rengz hung gvaq vaizbauj,
Roengz haij cug ndaej lungz hwnjdaeuj,
Haeuj lueg gaemh ndaej guk haeuj roengq,
Haeuj ndoeng gwed ndaej mui dauqma,
Gvaq gemh gwed ndaej ciengh hwnj roengz,
Ndwn soengz ciemz ndaej go’moegmienz,
Gingz guh liengj gang fwn;
Iet fwngz beng gocin,
Coq gwnz mbaq guh hanz,
Rap bya lanz raemx daeuj guh haij,
Gaij reih bienq naz haeux rim ranz.

Moz Yiz rengz ak miz geiqmaeuz,
Caeuq beixnuengx raeuz gungh diuz sim,
Caez bae dingj hoenx bing bouxhak,
Mbatmbat moeb hingz beksingq angq.
Dahhoengz raemxlangh bongh cien nienz,
Gojgeq Moz Yiz cienz fanh daih,
Biengz cuengh mbwk sai cungj rox caez,
Baez lwnh baez ciengq baez sim hai,
Lumj va ciengznienz hai mbouj byaiz.


Cangh Daih’it  RAEMX GIENGH DAT

Daengngoenz nding baenz lwed,
Gwnz mbwn bieg lumj ngaenz,
Ciuq daengz goliz cungj dai reuq,
Ciuq daengz goliux goj dai roz,
Byai bo roeg mbouj mbin,
Din ndoi bid mbouj heuh.
Rengx liux gouj cib gouj ngoenz vang,
Rengx ndaej sam cib sam ngoenz raeh,
Bit gaeq byaij gvaq raengz,
Lingz gaeng buet hamj dah,
Gouj cib gouj nga dah hawq liux,
Byavanx dai reuq nyauh dai roz,
Gouj cib gouj aen mboq mboek hawq,
Ngieg dai hozhawq youq laj bo,
Bing roz doek laj riengh,
Fw iek giengh(diuq) roengz gang,
Bya’ndangq saet dingh goep,
Bya’ndoek haeuj congh nou,
Gungqsou dai henz ranz,
Sapgangz dai henz anq(anqcauq),
Duzhanq dai laj loh,
Duzdoq dai laj canz,
Ranzranz gangraemx hawq,
Mbouj cawj ndaej aemq ngaiz,
Daengx biengz ngaiz naj reuq,
Beksingq heuh yaek dai.

Moz Yiz boh lwg raen baenzneix,
Caemhdoih hwnjheiq daeuj guh daeuz,
Bouxboh daiq vunz boenq hwnj bya ra gaeu,
Aeu daeuj haeuj gonh gap baklae.
Song gyaeuj bae ndaej vaiq,
Song baih bae ndaej ning,
Nyaengq lumj dinz lumj rwi,
Nyaengq lumj mui ndaep feiz.
Mbouj miz seiz yietnaiq.

Moz Yiz daiq vunz bin hwnj bya,
Moz Yiz daiq baz bin hwnj geuq,
Muengh raen gaeu geuj faex mbouj cuengq,
Muengh raen faex duengh gaeu mbouj ce(louz),
Daep nye doxgeuj youq gyang bo,
Guh daengz dai roz lij doxbaengh,
Heux daengz daivang lij doxing,
Moz Yiz cimraen gag riunyaen,
Baz de muengh raen gag riunyumj,
Umj gyaep mbaq doxing,
Song din caez doxai,
Yietnaiq daeuj guhcaemz,
Fwngz gaem fwngz ok hoenz,
Fwngz nyaenj fwngz baenz aen,
Naenj baenz cagbetgeu,
Heux baenz cagngazlanh(cagraiz),
Lumj gaeubanz duengq faex,
Lumj faex mbouj cuengq gaeu,
Simdaeuz gyaez daengx ciuh.

Moz Yiz daiq vunz bin ndoi sang,
Moz Yiz daiq nangz bin hwnj dat,
Muengh raen roegraeu gap baenz sueng,
Song duz bak doxcoh,
Geuj hoz lumj yienyieng,
Doxriengz lumj gaeq doiq,
Caemh doih gamz nya bae caux rongz,
Song boux muengh raen goj sim’angq,
Song boux muengh raen goj sim’hai,
Hai fwen doengh daengx rungh,
Naeuz hawj vunzlai dingq:
Mingh raeuz mingh roegraeu,
Guh ranz youq byai gaeu goj ndaej,
Guh ranz youq byai faex goj baenz,
Rumz haenq baet mbouj sanq,
Naesan goemq mbouj gyaengj.

Fwngz gaem fwngz gvaq dat,
Raemj gaeugat cug gonh,
Aeu gonh hawq raemxhaij,
Aeu baiz hawq raemxraengz,
Ndaej raemx ma dwk naz,
Gvanbaz guh daengz hwet gaeuz vih vunzlai,
Guh daengz dai mbouj ienq.
…….

Gangj daengz boh Moz Yiz,
Daiq vunz gizgiz ra raemx gwn,
Bin hwnj ndoi roengz lingq,
Ndonj gvaq lingq caz oen,
Buh vaq yoenh(sik) baenz faiq,
Geijlai caz oenvengj,
De goj cengj ndaej gvaq,
Geijlai caz oencaq(oen’gokvaiz),
De lij baq(bag) guh fwnz,
Vih liux ra raemx gwn,
Buet gwnz youh buet laj,
Hanh lae baenz fwn raq,
Raen moz dai hozhawq henz dah,
Raen max dai hozhawq bangx mieng,
Vunz lai lumj moed yawj raen diengz,
Gvaq biengz bae ra raemx,
Rap doengj haeuj ndaw gamj,
Yawj raen congh raemx mboq,
Lau bo miz dahyaem,
Gaem liu diemj feiz rongh,
Ndonj congh ruenz roengzbae,
Ndaw de ngutngeuj lumj saejgaeq,
Ndaw de geuj bae lumj congh sae,
Cib gaiq baklae mbouj daengz laj,
Haj diuz cagmax mbouj daengz gwnz,
Ndwn youq rin daemj gyaeuj,
Haeujbae rin daemj ndaeng,
Ruenz vaiz byaij lumj gaeng,
Bae baenz donq haeux cij raen raemx,
Aeu raemx daengz gwnz daengngoenz doek
Ndoknoh reuq baenz faex dai soengz
Din fwngz dek lumj naeng coengz geq
Ngamq ndaej ce rap naengh yietnaiq
Haujlai duzdoengh daeuj ciengj gwn
Baenz bang lingz geq diuq hwnj doengj
Baenz gyoengq nohhenj(vuengzging) bongh daeuj daengh
Ngaem gyaeuj ndoet raemx soh lumj moz
Gaemh hoz beng rieng lingz mbouj saet
Bien dwk nohhenj goj mbouj deuz
Ceng gwn raemxheu mbouj goq mingh
Duzlingz duzgaeng swenjcaca
Nohhenj lumj max dekhuxhux
Gij neix biengz cuengh raen baez nduj
Mbwk sai laux coz cungj daeuj gaemh
Gaeb ndaej lingz gaeng geij cib duz
Gaeb duz nohhenj ndaej baenz bang
Angq bok naeng daet gyaeuj
Aeu naeng daeuj guh gonh
Siengj gonh raemx haeuj naz
Youh raen dahyaem youq laj gyaek
Nanz ndaej daek raemx gonh daengz gwnz
Bouxboux yawj mbwn naj heu hawq
Ndaw sim gaep baenz feiz

Boh Moz Yiz guhdaeuz
Heuh vunz daeuj guh cai
Gvih baiq caez gouz mbwn
Gouz hawj fwn doek raq
Miz raemx ma haeuj mieng
Gou hawj biengz raeuz ndei
Seiqlengq haeux rim cang
De cang ndang guh dauh
De daenj mauh bouxsae
Fwngz yeix bak youh ciengq
Aeu din vaiz roengz caeq
Daet daez max roengz banz
Baij cib vanj gouj deb
Baij cib deb gouj banz

Meh Moz Yiz youq ranz
Raen sam duz roenggae
Vaehvaeh(menh) ndonj haeuj ranz
Daengz laj gang ra raemx
De gaemh dawz bae gaj
Saz cug baij hwnj daiz
Cang yieng diemj lab youh sai laeuj
Ngaem gyaeuj gvih youh baiq
Gvih hoemj gvih hai gouz baed sien

Baek geiz venj foh man
Baedham venj daengloengz
Sai’hoengz venj bakgyok
Haem ring ok guh saeq
Gouz faexraeu guh saenz
Haet baiq ngeih baiq sam
Haemh baiq sam baiq seiq
Gvih daengz gyaeujhoq raek
Ngaek gyaeuj daengz gwnz namh
Gouz mbwn han mbwn wngq
Hawj fwn doek roengzdaeuj
Lij miz foux saeceij
Boq dig youq gwnz laeuz
Boq siu yiengj gvaq geuq
Lumj roeg heuh rim bya
Gyong laz rwenz haeuj baq
Lumj byajraez ging biengz
Mbauq haeuj ciengz guh angq
Song fwngz daj gyong’vang
Ut ndang youh enj noh
Diuq daengz gyaeujhoq naet
Saet daengz iu hoz naiq
Daeng’va baij cib gvaengh
Diuqfoux hanh baenz vaengz
Gouz hawj mbwn hai da
Doek fwn raq gouq mingh

Saundei foux daemrum
Song fwngz yaengx siksak
Mbat hwnj youh mbat roengz
Sai hoengznding hoij mbaq
Gaen raizva duk gyaeuj
Saet haeuj youh saet ok
Dokdok youh dikdak
Dakdak youh dikdok
Gouz hawj mbwn doek raemx
Caemhcaez gouz biengz ndei

Hujgeiq rim laj canz
Hanz caeuq hanz doxdaep
Diuq lumj goep haeuj saengz
Saet dangqnaj baihlaeng
Byai ndaeng goj hanh conh
Dangqnaj dapdap naeng
Baihlaeng yiengj dapdap
Ging daengz ndoi yaek lak
Hai bak ciengq song sing
Lumj duzrwi duzdinz
Haeuj rongz ningcumxcumx
Vat gumz cuengq cungqnaengh
Geij cib mbat baengzbaengz
Doengh daengz namh yaek boek
Doengh daengz mbwn baenqloek
Gouz mbwn doekcaw vunz
Muengh mbwn hawj cingzngeih
Hawj biengzdeih raeuz ndei
Bibi ndaej vuen’yungz
Mbouj yungh dai hozhawq

Bouxbiengz gouz mbwn gaep
Bouxsaeq gyaep haeuxliengz
Vuengzdaeq baij hakngvaeh roengz mbanj
Vuengzdaej baij bing sanq roengz biengz
Roengz biengz cuengh raeuz daeuj sou bauj
Bik aeu baujboiq dingj suiq liengz
Biengz gwnz aeu fanh haj
Biengz laj aeu fanh sam
Caegbang daeuj hengz manz
Dingqnyi cungqnaengh yiengj mbouj duenh
Luenh ndaq Bouxcuengh yaek maeuzfanj
Gyoengqde ganj daeuj vaiq
Daengz gyaeuj bya dieg faiq
Din max caij baenz mieng
Bouxdaeuz naj buqsiengq
Ngaiz giemq gvej niuj nding
Mingzcoh heuh Huz Laiq
Dwg daihcib boux hak
Geu buh dap bangx mbaq
Ga vaq hamj din baeu
Gwih max lij gaeuj ngaeuz
Naeuz de mumh sai gyaep
Cib roek bi miz mumh
Baenz cumh lumj oenndoek
Baenz nyaep lumj oen’gaengz
Coeg ndaeng vunz ok lwed
Coeg hwet vunz naeng in
Coeg din vunz goj manh
Coeg ndang vunz ndok raek
Gyaep vunz gaj lumj gaeq
Laeh vunz heh lumj mou
Ok dou hengz sim doeg
Ok rog hengz sim yak
Mbat fak aeu vunz dai
Byaij gvaq go’gai duza bauq
Byaij gvaq go’gauj duzyiuh vaz
Byaij gvaq doenghnaz duzma raeuq
Byaij gvaq go’gyaeuq roeg ndiengq rieng
Byaij gvaq henz riengh vaiz ngeng gaeu
Byaij gvaq rin raeuz baeu yo guengq
Byaij gvaq bak congh goep biq myaiz
Huz Laiq gwih max youh daiq bing
Hai din saet gvaq bya
Fad max bongh gvaq geuq
Haeb heuj hamj gvaq ndoi
Baenz roix byaij gvaq bya
Baenz bang gvaq gyang doengh
Dwk daengz doengh ging sienz
Dwk daengz biengz boekbaenq
Dwk daengz goenq rag honz
Dwk daengz rong dai roz
Dwk go’ngox dai reuq
Haeuj mbanj bae heuh mbouj raen vunz
Gungz lumj bya roengz mboq
Saet lumj doq haeuj feiz
Ra riz daeuj daengz doengh
Raen vunz baenz gyoengq youq henz congh
Baij congz(daiz) gouz mbwn ningdexdex
Baij noh baij nyeq(noh) ningcumxcumx
De gaem faexdwngx yinx vunzlai
Hai bak heuh gyau liengz
Heuh biengzcuengh gyau bauj
Mbouj gyau cag roengz hoz
Lumj duzmoz ngaiz gaj
Aeu haj bae ciengx bya
Aeu ga hawj ma henx
Aeu noh venj ciengx a
Aeu lwgda ciengx gungq
Aeu daengx cungq dai caez
De baema lingx siengj

Bouxboh Moz Yiz raen Huz Laiq
Hai bak mbouj gangj leix
Cingj de bae yawj naz
Yawj go haeux bi’gvaq
Mbouj maj haj conq sang
Dai rangj youq gyang doengh
Dai soengz youq gyang naz
Bi’neix maq haeuxfaen
Goj dai maenz dai viz
Maih naeuz lix saek go
Bwnh coq goj mbouj maj
Doek gyaj goj mbouj ngad
Ndaem maenzgat dai roz
Ndaem go’ho dai reuq
Bouxcuengh gwn rag liu guh donq
Gwn byaekmbonq guh ngaiz
Gwn raemxraiz guh caeuz
Aeu lwgmaenz dang aemj
Gwn daengz ndang doq naiq
Byaij lumj boux laeuj fiz
Viz lumj roeg deng naq
Gvaq lawz mbouj baenz lawz
Lumj bit lae roengz raiq
Lumj faiq fouz roengz dah
Naiq lumj max langj(cang) doz
Roz lumj moz langj ek
Gyaeuj get da youh raiz
Ngaiz daengz naengnoh bongz
Naengh roengz congh cix daej
Dungx saej yungz baenz youz
Dou bae lawz aeu haeux
Dawz maz daeuj gyau liengz
Buen yiengh maz guh bauj

Huz Laiq baenqcienq lah
Raen naeng max naeng vaiz
Raen gaeng raiz nohhenj
Gyaeuj noh venj baenz gong
Baij cib congz gouj vanj
An cib banz gouj deb
Roq aen nengh gingq fangz
An rin daeuj laeb miuh
Yiuq daengz myaiz gag doek
Yawj daengz roet gag conh
Myaiz lae mbouj dingz duenh 
Mug conh sam cik raez
Ndwnj ngah roengzbae lij hwnjdaeuj
Lumj boux ngah laeuj fwngz lij saenz
Baenq baenz doengz ien cingq gangj vah:
Ok roet an sim ma,
Gaiq neix dwg gaiqmaz,
Nohmax dep nohvaiz,
Youhcaiq miz nohhenj,
Sanhcwnh haijveiq demh dungx na,
Luenh naeuz gwn goek haz bouj uk,
Luenh naeuz gwn go’gut ciengx vunz,
Baiq mbwn miz noh geij cib ndoengj,
Soengq fangz gyong laz yiengj gvaq doengh,
Ciengq sae guh fwen cuengq cungqnaengh,
Angq daengz rox saet diuq,
Baiq miuh baujboiq miz cien fanh,
Hai bak gyaj gangz naeuz dungx manh,
Gyaj damz naeuz dungx iek,
Noh bit gwn lai sou gyaeuj get,
Ceiz et gwn lai sou dungx in,
Sou caen mbouj lauxsaed,
Cag gyaet sou vaiqvaiq,
Cug gaiqsou yaemzyaemz,
Dawz bae gyaeng haeuj cou,
Hawj sou mbouj ndaej dauq.

Bouxboh Moz Yiz dingj bak gangj:
Rengx daengz rinsangj goj ok feiz,
Go’nganx goleiz goj dai liux,
Rengx dwk meuz nyaen hozhawq dai,
Rengx dwk mozvaiz hozhawq mied,
Rengx dwk nohhenj mbouj rox buet,
Duzroeg miz fwed mbouj rox mbin,
Duzdoengh miz din mbouj rox byaij,
Gyoengqraeuz dawz bae baiq diendeih,
Gouz diendeih hojlienz,
Ndok max rieng max ndei guh yienz,
Naeng ging naeng yiengz ndei guh gyong,
Gyong laz yiengj gvaq ndoi,
Aenvih gyoengqhoiq dungx fanfoek,
Gvih mbwn gouz fwn doek,
Gouz goek haeux naz reih,
Seizde mbwn rox wngq,
Seizde mingh rox caeuh,
Dang naeuz haeux ndaej lai,
Lw gwn youh lw gai,
Dou simhai gyau liengz,
Daengx biengz gyau baujboiq,
Hawj loizvuengz onj an,
Hawj biengz raeuz duet nanh.

Huz Laiq dungx bwn lai,
Ngwzheu ok byai haz,
Ngwzhaeuq nod laj gaeu,
Goek gyaeuq nonx ok ngwzgapdan,
Ndaw ranz nonx haeuj ngwzgapndoengj,
Haeb vunz goenq sai’hoz,
Goed faex faex dai roz,
Hai bak maenjhoxhox cug vunz,
Yaek siengj hai cungq gaj vunzlai.

Bouxboh Moz Yiz raen mbouj ndei,
Capeiq caeuq de gangj,
Ngangx gyaeuj ndij de naeuz:
Siengj aeu roengzfwngz mbouj yungzheih,
Vunz doek laj deih boh meh seng,
Goengrengz boh meh ciengx,
Mbiengjmbiengj goj dwg noh,
Bouxboux goj dwg vunz,
Vunz caeuq vunz caemh saemh,
Lumj byaekgyaemq caemh naz,
Lumj lwgraz caemh roix,
Lumj go’gyoij caemh da,
Lumj duzbya caemh sok,
Caemh sok youh caemh dah,
Caemh dienyah laj mbwn,
Gak boux miz gak gwn,
Gak boux ndwn gak denh,
Mbouj ndaej hengz manz dwk vunz dai,
Mbouj ndaej yak lai haih vunz mied.

Seizde Huz Laiq caen hozndat,
Yiengh lumj sap benz fa,
Saet lumj bya roengz cauq,
Diuq lumj nyauh roengz gez,
Vez lumj yiuh dawz gaeq,
Laeh lumj ma dawz riz,
Si lumj bit si haeux,
Maeuq lumj meuz dawz nou.
Nginzgyaeuj bongz lumj bing,
Lwgda nding ok hoenz,
Siengj gaemh bit hoz banh,
Siengj gaeb hanq gyaeuj va,
Siengj ra dawz bya meh,
Siengj gvej gyaeuj rwi daeuz.

Naeuz hawj bing daeuj gyawj,
Aeu rwz bae nem bak,
Cicat coenz dap coenz,
Roengz muengx doenq gaeb bya meh,
Roengz re deq bya lwg,
Baij vangx cang roegfek,
San fa gek va’meiz.
Aeu vunz dawz song gyaeuj,
Haeujbae sien gaeb boh Moz Yiz,
Miz vunz lai daeuj gouq,
Bing couh aeu cungq dangj
Miz vunz ngangz daeuj nengh
Bing cix beng dauq henz
Vunz roengzrengz bae duengh,
Bing cix cuengq cungq laeh.
Miz mbangj aeu faex faeg,
Miz mbangj aeu mid baek,
Gyaep vunz lumj gyaep gaeq,
Laeh vunz lumj laeh mou,
Geij boux daeuj gaeb boh Moz Yiz,
Miz gaemh gen gaemh ga,
Cagmax cug seiq daez,
Namhnaez doq oet bak,
Gyap gyoij doq goemq da,
Gaem ga vut roengz congh,
Dunglong dunglong yiengj mbouj dingz,
Seizde din mbwn byajyap bag,
Bag ging daengz byai bo,
Lwed byoq daengz byai bya,
A mbin rim byai geuq,
Roeggeuq rim gyang doengh,
Baenz gyoengq lumj fwj mbin,
Heuh mbouj dingz mbouj duenh,
Bak luenh dot boux bing,
Rib din vaz Huz Laiq,
Ngaiz vaz byoemgyaeuj loenq,
Mumh goenq geij cib diuz,
Couh deuz bae vaiqvaiq,
Hai din bae yaemzyaemz.

Moz Yiz daiq vunz bae aeu gaeu,
Aeu ndaej boux rap naek,
Saeblaep raen a bauq,
Caemh doih dauq yaemzyaemz,
Dauq daeuj daengz gwnz geuq,
Raen roeggeuq daengq naeuz,
Heuh yiyaek yiyet,
Moz Yiz ndaw sim getsasa:
Miz gaiq maz roeggeuq,
Heuh yienghmaz roegraeu,
Roxnaeuz caeg haeuj mbanj,
Roxnaeuz saeq banh biengz?

Roegga iet hoz naeuz,
Roegraeu suk gyaeuj heuh,
Roeggeuq gangj coenzcoenz,
Caez lwnh Moz Yiz rox:
Daihhux daengz gwnz gyaeuj,
Gyoengq vunz raeuz souh nanh,
Aenvih mouduenh roemx suen byaek,
Lwgbiek lwgmaenz cungj soemx caez,
Byaek laux byaek saeq cungj caij yungz,
Goho gocoeng cix mbouj laeuh,
Hing laux hing gyaeuj gunx bae liux,
Diuzdiuz gveng laj mieng.

Moz Yiz ndaejngi neix,
Lumj feiz remj haeuj sim,
Song din buet mbouj dingz,
Mbin lumj rumz lumj fwj.
Bwq daeuj daengz laj lingq,
Raen ndungjndingq ngaek gyaeuj,
Raen daekgaeuj bauq saenq,
Moz Yiz gaenj cam vah:
Bauq gaiqmaz ndungjndingq,
Ging gaiqmaz daekgaeuj,
Roxnaeuz biengz mbouj ndei,
Roxnaeuz seih vunz dai?

Ndungjndingq raih bae youh raih dauq,
Daekgaeuj bauqsaenq heuh cizciz,
Singsing bauq Moz Yiz:
Aenvih mui laux roemx haeuj dou,
Aenvih mui daeuz cung haeuj ranz,
Mui baenz bang baenz boeg,
Haeuj rug yaek rongz rwi,
Gwn dangz imq ninz swiz,
Ninz ndiu ra rwi daeuz,
Cug gyaeuj youh cug rieng,
Ndek roengz mieng roengz congh,
Mwngz ma ndomq ma liuz,
Ra saek diuz cawjeiq.

Moz Yiz ndaejngi naeuz,
Ngaem gyaeuj buet mbouj dingz,
Lumj roeg mbin gvaq faex,
Lumj gaeq mbin gvaq ciengz,
Buet daengz henz din ndoi,
Raen duzgaeng roi gyaeuj,
Raen duzlingz gaeu naenz,
Fwngz saenz ndang goj saenq,
Moz Yiz gaenj cam vah:
Saenq gaiqmaz lingz daeuz,
Naeuz gaiqmaz gaeng geq,
Roxnaeuz boh meh dai,
Roxnaeuz seiqgyaiq luenh?

Duzlingz buet bae youh buet dauq,
Duzgaeng bauq saenq heuh caca,
Singsing ra Moz Yiz:
Aenvih guk laux cung haeuj ranz,
Aenvih ma’naez gvangh haeuj riengh,
Aeu coemj yiengz gwed mou.
Deuz gvaq ma’naez youh deuz guk,
Buet haeuj rug ma ndoj,
Bwq ma coh ranz cangz.
Guk laux baenz bang cung haeuj hoh,
Ma’naez baenz doq cung haeuj ranz,
Yiengz laux lanz duzguk,
Yiengz mbwk dangj ma’naez,
Daemj ndaej guk sieng ma’naez sieng,
Nyengh laemx ndang bae doh,
Doeklaeng deng guk do gvaq ndoi,
Youh deng ma’naez doi roengz gungx.
Moz Yiz mwngz cung baema naeq,
Lau mbouj ndaej raen naj.

Moz Yiz ndaejngi gangj yienghneix,
Lienzseiz hwnjdin cung baema,
Song ga lumj song fwed,
Mbin buet ma naeq raengz.

Moz Yiz daengz bak congh,
Raen baenz gong vunz daej,
Daej daengz bya yaek lak,
Daej daengz rag faex honz,
Daej daengz ronggyoij mbin,
Daej daengz rin laux dek,
Daej get dungx get sim.
Raen vunz gaem fwngz meh,
Cij rox boh de dai,
Hawj Huz Laiq haih mingh.
Haeb daengz linx yaek goenq,
Dungx saej yungz baenz sa,
Gen ga unq baenz faiq,
Din fwngz naiq baenz youz,
Youh dungxmbouq lizlinz,
Cienq naj cim coh baz,
Gvanbaz venj raemxda,
Ra boh mbouj raen naj,
Aj baenz gaiqmaz lo.
Gvih gyaeujhoq doq si,
Viz baenz boux doek dah,
Lah baenz saihoz goenq,
Boenq baenz lwg doek congz,
Gyaeuj honz lumj faex byai,
Gik yaek dai laj mbwn.
Bouxbaz ndwn fat laemx,
Gag daej laemx daej dai,
Hawj vunzlai daeuj gouq.

Moz Yiz maeuq roengq biemq bak congh,
Ndaw congh laep lumj aeu romj daz,
Ndaw congh ndaem lumj sa yomx maeg,
Caen laepliux laeplin,
Yawj mbouj raen saek yiengh.
Moz Yiz yiengq coh mbwn,
Raen mbwn rox baenqcienq;
Moz Yiz yiengq coh namh,
Namh foegfienh yaek loemq;
Moz Yiz yiengq coh goenq,
Gwnz ndoi goenq bued rag;
Moz Yiz yiengq coh dat,
Dat lak namh rox mbin;
Moz Yiz yiengq coh rin,
Rin baenq cienqlumxlumx;
Moz Yiz yiengq coh rumz,
Rumz hwnj sang geuj gaeq;
Moz Yiz yiengq coh faex,
Mbaw faex loenq sazsaz;
Moz Yiz yiengq coh bya,
Goengq bya gag gvih hoq;
Moz Yiz yiengq coh bo,
Bo doemq roengz sam ciengh;
Moz Yiz yiengq coh biengz,
Daengx biengz yungz baenz raemx.
Moz Yiz cienq naj heuh daxboh:
Boh ha mwngz youq lawz?
Heuh dwk gofaex go’nya cungj baiq gvih,
Heuh dwk duzgvi duzroeg cungj ngaek gyaeuj,
Caemh doih daeuj souj sang,
Doengz bang daeuj souj hauq.
Moz Yiz nauq(mbouj) goq mingh,
Haeb linx daej yaek dai,
Hai da diuq roengz congh,
Mbat ndeu bongh daengz ndaw,
Ndaw de ung’ing ung’ang lumj byajraez,
Ndaw de dungding dungdang lumj ndoiq gyong,
Moz Yiz daej hongz(yiengj) lumj byajbag,
Moz Yiz hai bak daejngaxngax,
Raemxda lae baenz dah,
Raemxda gyonj baenz daemz,
Raemxda caeng baenz mboq,
Raemxda coq baenz raengz,
Raemxda dumh daengz gwnz bak congh,
Raemxda lumj saeu bongh hwnj mbwn,
Raemxda giengh roengz cien caengz dat,
Raemxda gap roengz bak caengz lae,
Bae lumj baengz hau venj roengz mbwn,
Bae lumj fan mbinj biu roengz dah,
Lah(muengh) lumj ngaenz hau lae roengz geuq,
Lah lumj ndaundeiq geuj din bya.

Moz Yiz youz ra boh,
Soh con gvaq congh rin,
Byariengnding daeuj coh,
De gvih hoq bae cam:
Raen boh gou rox mbouj?

Byariengnding youz bae,
Raemxda lae baenz ndaengq,
Mbouj ndaej daengq saek coenz,
Riengz raemx noengz haeujbae.

Moz Yiz youz daengz ndaw,
Raen raemx saw miz gungq,
Yaengx song fwngz bae cam:
Raen ndang boh rox mbouj?

Gungq youz daeuj daengz gyawj,
Daej daengz da doq nding,
Daej daengz din yaek duenh,
Veq gyaeuj con dauq bae.

Moz Yiz laeh daengz laj,
Nyangz raen naj duzbaeu,
Bak mbaeu cam coenz soh:
Raen boh gou youq gyawz?
         
Ndaw raemx baeu veq gyaeuj,
Raemxda daeuj song hangz,
Dumh daengz ndang daengz noh,
Daej doh cix dauq bae.
         
Moz Yiz youz haeujbae,
Raen raemx saw ndongqndongq,
Raen raemx bongh hauhau,
Lumj ndaundeiq yaep da,
Lumj va’dauz hai maeq.
         
Moz Yiz laeh bae coh,
Cingqcox(cij) raen duzvaiz,
Duzvaiz ga sangsang,
Duzvaiz ndang mwnzmwnz(luenz),
Duzvaiz bwn ngaeuzngaeuz,
Duzvaiz gyaeuj ndongqndongq,
Rongh daengz congh daengz rin,
Nding daengz raemx daengz dah,
Yied lah raen yied maij,
Yied haiq(yawj) raen yied maeh,
Ngeix daengz boh gaxgonq.
Donqdonq gaenx dawz(hen) vaiz,
Ndiep vaiz lumj boh cin,
Cim vaiz lumj ndangnoh,
Goq vaiz lumj lwg cin,
In daengz ndok duzvaiz,
Bi’gvaq duzvaiz byaij gvaq dat,
Byad roengz congh neix dai,
Boux boh saihoz cix yaek duenh,
Raemxda bongh rim benj govak,
Raemxda cang rim sat(demx) faexbyau,
Lumj sau daej boux youx cib gouj,
Lumj mbauq daej boux youx cib bet,
Daej get dungx get saem(sim),
Daej haemz daengz bi’gvaq,
Ngoenzneix vaq bae yaem,
Youh caiq caemh aen moh,
Youh caiq coh caemh congh,
Song boux youh doxraen,
Bienqbaenz vaiz youz biengz,
Daeuj riengz vaiz youz dah.

Moz Yiz lah ndaej doh,
Soh hai bak bae cam:
Raen ndang boh rox mbouj?
Raen boh gou rox miz?

Seiz de vaiz ngaem gyaeuj,
Mbouj rox gangj coenz maz,
Lah coh Moz Yiz daej,
Raemxda lae mbouj dingz.
Moz Yiz caen siliengz,
Naemj sieng dungx sieng saej,
Caemh doih daej doxcoh,
Raemxda coq doengzcaez,
Moz Yiz fwngz bae baet,
Duet aeu faed(sai) caeb hwet,
Lawh vaiz uet raemxda,
Raemxda doek lumj lit(lwgbag),
Raemxda ndik baenz ndaengq,
Raemxda caeng cicwn,
Aen gwnz ndoiq aen laj,
Lah lumj fwn doek raq,
Lumj yiemhvax ndik raemx,
Naed hau ngaenz lumj gingq,
Naed ndongq nding lumj daeng,
Lumj gim ngaenz naed caw,
Rongh seiqcawq gwnz laj,
Doek najbyak Moz Yiz,
Gizgiz lumj feiz ndongqcangcang,
Yied sangj(doengh) nanz yied roux,
Yied youq nanz yied rongh,
Song fwngz lumh raen unq,
Unq lumj da duzbya,
Rongh lumj da roeggut,
Menhmenh luklik menhmenh lae,
Menhmenh lae daeuj menhmenh roux,

Roux roengz giuzndaeng ndongqyapyap,
Roux roengz ndaw bak yiengjhoho,
Roux roengz ndaw hoz naenghumhum,
Roux roengz ndaw dungx unqnupnup,
Lumj umj gaemz yug youq ndawj rumq,
Lumj rungx gaemz gim youq ndaw ndang,
Van gvaq dangz gyuek gau,
Lauz gvaq haj cien gyaeq,
Bak maeq lumj va’dauz,
Fwngz hau oiq lumj ngaeux,
Gyaeuj ndongq rongh baenz gim,
Din rengz lumj duzciengh,
Ngiengx gyaeuj raen mbwn hai,
Caen dwg vaiz soengq bauj,
Bohlaux soengq hawj gim,
Fwngz yinx rin gag byoengq,
Din daeb loemq daej congh,
Bongh ndaej raemx bienq hai,
Bongh ndaej yaiz(dat) gag lak,
Bongh ndaej dat gag mbin,
Bongh ndaej rin yaek baq(hai).
Youz gvaq gwnz gvaq laj,
Yaep da mbouj raen vaiz,
Haiq(yawj) mbouj raen ngaeuz boh,
Soh heuh bae coh gamj,
Gamj heuh gaj vuengzdaeq;
Youh heuh bae coh congh,
Congh heuh hawj bauqcaeuz,
Raemx naeuz hawj bae vaiq,
Vaiz naeuz hawj bae yaemz.
Moz Yiz naemj daeuj caen hozgaemz,
Moz Yiz ngeix daengz caen hozndat,
Bak ciuh goj mbouj lumz.
Boh guh vunz sim soh,
Duzmoed goj mbouj caij,
Duz vaiz goj mbouj famh,
Gvak namh guh naz reih,
Buen mbwn vih vunzlai,
Dauq ngaiz saeq haih dai,
Geijlai cix bauqcaeuz!
Naeuz le ngaem gyaeuj cengj song din,
Couh mbin daengz gwnz congh.
Gen ga ndongj gvaq faz,
Lwgda raeh gvaq cim,
Cim ndaej cien leix gyae,
Yawj raen ndaw raemx ngwz doxdawz,
Yawj raen ndaw haw saeq doxdaeuq,
Yawj raen vuengz gwn haeux vaih bak,
Yawj raen vuengz gwn mak vaih saej,
Yawj raen vuengz gwn gyaeq vaih dungx,
Lumj ma roengz baksaeuq(ranzdajcawj),
Hai bak raeuq daengx biengz.
Cien nienz caeuz aeu bauq,
Moz Yiz caux guh daeuz,
Bauqcaeuz bauqcaeuz aeu bauqcaeuz!
Naeuz daengz mbwn cungj danh,
Naeuz daengz namh cungj saenz,
Gienz raengh rinbya soiq,
Gienz loih rinhat(rinmaxluenx) yungz,
Fwngz euj ndaej ga guk,
Fwngz ut ndaej ga ciengh,
Fwngz cengj ndaej ga vaiz,
Fwngz daiz ndaej bya sang,
Ndang dawz cien gaen naek,
Gyaep ndaej rieng ma mbin,
Yamq din geij ciengh raez,
Caij namhnaez goj loemq,
Caij goenq faex goj boed.
Mbatdog mbin daengz ranz,
Naeuz hawj nangz laeg(gaej) you,
Naeuz hawj meh gaej heiq,
Ndeindei caeuq bouxmbanj siengliengz,
Aeu gaij biengz baenz naz,
Aeu gaij bya baenz reih,
Seiqcawq hai baenz haij,
Gwnz laj baij miz gyu,
Miz ruz hai bae dauq,
Mbouj lau vuengz cungq laeh,
Mbouj lau saeq haih dai,
Miz vunzlai okeiq,
Suenqgeiq caeuq vuengz daeuq,
Ndang raeuz miz goengfou,
Miz baujcaw youq dungx,
Miz lungz geuj ndaw ndang,
Rangh ndaej daengz dahhaij,
Byaij ndaej gvaq byai bya,
Yaengx ga guh hawj yawj,
Capmax guh hawj raen,
Baenz biengz Bouxcuengh angq,
Dangq(gak) boux sim fug caez.
Baezneix raeuz miz goek
Roeg hwnj mbwn miz daeuz
Biengz raeuz miz vuengz yax
Gaj vuengzdaeq bauqcaeuz,
Raeuz couh ndaej vuen’yungz,
Ngoenz hwnj bya haeuj rungh,
Raen lungz ngaenz giengh dat,
Raemxrongz dongj yapyaj,
Biengz raeuz ceiq yax dwg Moz Yiz,
De gvaq bak ciuh lij seng dauq!


Cangh Daihngeih  LAEH BYA

Roeg miz fwed cix mbin,
Max miz din cix gvangh,
Moz Yiz ndang miz bauj,
Bae’dauq ak gvaq max,
Mbin fwj yax gvaq roeg,
Gaeb ndaej lingz byai bya,
Gaeb ndaej a byai faex,
Daeb ndaej mui roengz naengh,
Daengh ndaej ciengh roengz ninz,
Hai bo lingq baenz naz,
Ndaem lwgraz baenz mak,
Fungj rinrag baenz youz,
Fungj makndou(maklangz) baenz laeuj,
Nyaenj naez daeuj guh haiz,
Caij rumz mbin lumj a,
Gwih max biu lumj lungz,
Rengz hung vih beksingq,
Buekmingh vih bouxbiengz,
Okrengz hai naz gvaq bangx dat,
Okrengz mbak reih gvaq laj bya.
Raemxda caem bae laj,
Raemxda gvaq bae ndwi,
Namh fwi lumj feiz remj,
Namh henj lumj feiz byamz,
Hazganz baenz namhfok,
Hazndok baenz namhsa,
Bouxbiengz lah cix daej,
Roeglaej raen daiviz.
Moz Yiz geiq haeuj sim,
Cimh doih daeuj siengliengz,
Roengz biengz bae ra raemx,
Daengq hawj yah yawj naz,
Daengq hawj baz yawj reih,
Seiqlengq hai mieng caj aeu raemx.

Moz Yiz ndaem roengz congh,
Moz Yiz bongh roengz raengz,
Moz Yiz caem roengz haij,
Vaij daengz gencueg unq baenz gyoij,
Vaij daengz ga’hengh doiq(yungz) baenz youz,
Ndokndang fouz baenz faiq,
Naiq gvaq boux laeuj fiz,
Yaek daiviz gyang haij,
Bae baiq haijlungzvuengz,
Lungzvuengz raen de vunz simsoh,
Lungzvuengz rox de vih beksingq,
Buekmingh caem haij daeuj gouz fwn,
Buekmingh ndaem congh daeuj ra raemx,
Dwk daengz ndang fouz dungx youh iek,
Dwk daengz hwet in ndokndang sienz,
Lungzvuengz dwen de cien sin’hoj,
Lungzvuengz rox de fanh sin’haemz,
Cingj de naengh daengqing,
Cingj de ninz mbonqliengz,
Laeujnding soengq daengz henz,
Cien gungqhaij guh byaek,
Haeuxnaengj haj saek buenz daj buenz,
Haethaemh gwn imq youh gwn ndei,
Lungzvuengz daekeiq riu,
Iu de bae gwih lungz,
De song fwngz capeiq,
Hwnjbae gwih hoz lungz,
Lungz bungq mbin ok congh,
Couh yat bongh hwnj mbwn,
Mbin gvaq rumz gvaq fwj,
Gat gvaq rwz ronghndwen,
Bongh gvaq bien daengngoenz,
Doenq geij bang ndaundeiq baeyoux,
Cug geij boux iugvaiq youz biengz,
Youz gvaq biengzcuengh daeuj,
Moz Yiz ngaekgyaeuj riunyumjnyumj,
Vad fwngz rumz hung baetsasa,
Yaepda byajmid yap daengx biengz,
Seizneix Moz Yiz gwih gwnz lungz,
Song fwngz mbat iet baenz fwed fungh,
Mbin vaiq lumj rumz fwj geujgaeq,
Muengh raeuz ndaej ndei cien fanh bi,
Baengzfaiq rim gvih haeux rim cang,
Vaiz max rim ranz mou rim riengh,
Moz Yiz caenhrengz got ndang lungz,
Caux fuk soengq hawj raeuz lai di,
Miz haeux mbouj ngaiz saeq gyaep nij(caiq),
Miz bauj miz caw mbouj lau caeg,
Byaek ndaw suen mbouj ndai gag maj,
Va ndaw suen mbouj guenj gag oq,
Ngeix daengz yamq neix doq sim angq,
Song ga gab duzlungz mbin sang,
Bak lungz aj gvangq byaj couh yap,
Rieng lungz mbat fad byaj raez hung,
Oenglung yaep da oenglung byaj,
Fwn raq roengz lumj raemx gienghdat.

Raemx lae doxgap cung daengz bya,
Haz roz dauq bienq heu,
Faex nduk dauq biu nyod,
Congzrok dauq rox did ok mbaw,
Baklae rox hai va,
Rinbya rox ok ngez,
Gaeqmeh bienq baenz gaeqboux haen,
Rinbaenz rox dok rag,
Duzdoengh duzranz gag diuqfoux,
Daengz duz gungqsou goj guhfwen,
Dwen daengz fwencuengh sim cungj angq,
Biengzcuengh angq lumj rwi cimz va,
Gyong laz yiengjhumxhumx.

Miz raemx byoq roengz mboq,
Miz raemx coq roengz vaengz,
Daengx dat daengx rungh ningcumxcumx,
Duzngieg geuj rumz ra lwgsau,
Duznyauh doxlaeh daeuj set gyaeq,
Diuq bae riengz raemxmoq,
Bya’haux doxsaet vang,
Bya’ndangq doxdiuq raeh,
Byariengznding bae diuq hwnj fai,
Byavanx daiq roengz vaengz.
Bae faengz gova youq gyang dah,
Bae fah go’mak youq gyang haij,
Biengzcuengh bouxboux cungj sim’hai,
Cienq naj baiq duzlungz,
Vad fwngz heuh Moz Yiz:
Muengh hawj biengz raeuz ndei daengx ciuh,
Liuh(youz) youq raemx daengz dai,
Daihdaih laeb miuh cienz lwglan.

Raemx byoq deng haeuxdaeq,
Mumh nding bak maeq riu ngaek gyaeuj,
Rumz daeuj va cix loenq,
Loenq roengz gwnz faek bae,
Haeuxdaeq raez gauh(lumj) gen,
Haeux venj ciengz goj lak,
Haeux coq sat(demx) goj rim,
Mbangj venj hwnj liengz ranz,
Mbangq banq gvaq ranzsaeuq(ranzdajcawj).
Bouxboux gyo’mbaiq raeuz Moz Yiz,
Miz sim gwih lungz gaij diendeih,
Gouq reih gouq naz vih biengz raeuz.

Raemx byoq deng doengh naz,
Haeux lumj va hai oq,
Daengx doengh go haeux doq cang yieng,
Riengz haeux lumj rieng max,
Doengh naz henj gvaq gim,
Bouxboux sim cungj angq,
Baezneix couh miz haeux rim cang,
Aenvih Moz Yiz ndang miz bauj,
Baujyouh biengz raeuz ndei fanh daih.

Lungz byoq raemx liux dauq bae haij,
Moz Yiz dauq byaij ma biengz raeuz,
Haenh dieg raeuz ceiq ndei,
Seiqseiz oq lumj va,
Daj gyong laz guh cai,
Nai daengz namh lienz mbwn,
Nai daengz gwnz lienz laj,
Nai duzbyaj duzdoengz,
Nai duzlungz gyang haij,
Nai duzvaiz ndaw congh,
Soengq bauj rongh daengz biengz,
Cien nienz mbouj lumz geiq,
Fanh seiq mbouj lumz laeng.

Moz Yiz naemj bae gyae,
Moz Yiz maeh bae gvangq,
Dangq(gak) yiengh caengz miz doh,
Sim goj mbouj vuen’yungz,
Ndaw rungh gaeb youh saeq,
Haeuxdaeq ndaem congh rin,
Haeuxgwn ndaem din geuq(gemh),
Yied yiuq(yawj) yied doekcaw(cojgvaq),
De ngawz ndaej haep rungh,
Ndaw rungh mbouj miz haij,
Aeu gaiqmaz guh gyu;
Ndaw rungh mbouj miz ruz,
Nanz buen huq bae dauq.
Cawx cauq gwed hwnj bya,
Bin daengz ga yaek raek,
Byaij daengz daep yaek naeuh,
Byaij daengz gyaeuj goj in,
Byaij daengz din hwnj bop,
Ngoenzcog baenzlawz byaij?
Caux haij de naemj dingh.
Gangj lumj ding faz dok,
Ndok raek goj aeu banh:
Dieg neix dieg duz ngwzgapdan,
Hwnj ranz youq mbouj baenz,
Miuh neix miuh duznyaen,
Nanz ndaej gyaeng duzgaeq;
Dieg neix dieg vuengzdaeq,
Nanz ndaej ciengx biengz raeuz,
Itdingh aeu gaij gvaq!
Moz Yiz lah ndaej daengz,
Moz Yiz naemj bae gonq,
Aeu fonj rin guh naz,
Aeu buen bya guh haij,
Aeu gaij dat guh ciengz,
Veiz biengz raeuz guh cab,
Gap biengz raeuz guh gyok,
Saeq rog haeuj mbouj ndaej,
Vuengzdaeq daeuj mbouj daengz,
Raeuz caez gaenx guh gwn,
Hwnzngoenz mbouj yietnaiq,
Gaij gaeu yiengz dauq soh,
Hanz raek hoh dam ndei,
Couh raen ndei daengz ciuh.
Yiuh vuenh bak baenz bit,
Roeg vuenh rib baenz fungh,
Lwgngez vuenh dungx ndaej baenz saeq,
Bouxvunz vuenh saej ndaej baenz vuengz.

Cuengz buh doxcaemh mbaq,
Cuengz vaq doxcaemh dangz,
Moz Yiz Dahva caez gangj doh,
Lohloh caemciek gvaq,
Dahva bae gvak faiq,
Moz Yiz bae gaij bya,
Hanzhaz gwed hwnj mbaq,
Gwed gvaq lueg gvaq ndoeng,
Byaij roengz rungh hwnj geuq,
Heux gvaq bangx dat banz,
Gaem hanz lahlah haiq(yawj),
Song baih song goengq bya,
Song ga cengj song henz,
Roengzrengz nda guh rap.
Baez hat dawz hwnj mbaq,
Doxha lumj fwnz daengj,
Lumj rap raemx doengzbingz,
Byaij gvaq rin gvaq loh,
Bae soh lumj mae yienz(ngeihyienz),
Bae lienz(neuz) lumj faexset,
Caij nywjbyed dai roz,
Caij go’ngox dai mied,
Buet lumj baenq lwgraez,
Din daej dawz fwjmok,
Ndaw rog boenq(nyaengq)lizlinz,
Lumj enq mbin caux rongz,
Lumj bya bongh roengz raiq,
Mbouj rox naiq yienghmaz,
Buen bya caux haij hawj mbwn raen.

Vunzlai rox Moz Yiz buen bya,
Caux naz youh caux haij,
Bouxsai riugwggwg,
Mehmbwk riuhoho,
Bouxcoz sim soengsangj,
Bouxlaux sim van baenz dangz diemz,
Lwgngez youq henz daeuj diuqfoux,
Bouxboux angq maengx mbouj baenz ninz,
Hwnzngoenz riengz Moz Yiz,
Rap namh dienz rij youh bu loh,
Buen rinz doq ciengz veiz,
Vat bya guh reih naz,
Caez caux dah caux haij,
Aeu gaij biengz raeuz ndei.

Moz Yiz rap bya hamj gvaq geuq,
Roeggeuq daeuj bang doz,
Rap bya gvaq henz bo,
Miz moz daeuj bang daiz,
Rap bya gvaq gyang gai,
Miz vaiz daeuj bang rag,
Rap bya gvaq bangx dat,
Roegbeghag bang ringx,
Rap bya gvaq henz lingq,
Miz duzlingz bang dawz,
Rap bya gvaq henz hwz(rij),
Roegwhwz bang mbaq,
Rap bya gvaq bangx baq,
Mbungqmbaj goj bang fwngz,
Rap bya gvaq gorungz,
Duzlungz daeuj bang ci(gaex),
Rap bya gvaq goliz,
Duzgvi goj bang daeh,
Rap bya gvaq laj lae,
Vunz caezhoz daeuj bang,
Rap bya sang bae rog,
Humx gyok dawz biengz cuengh.

Moz Yiz cuengq im rap,
Rap bae goengq lienz goengq,
Buen bae rungh lienz rungh,
Humx ndaej gyok lienz gyok,
Saek ndaek sok lienz sok,
Ndang gyuek lumj namhnaez,
Hanh lae lumj raemxdah,
Naj nding lumj feiz byamz,
Guh daengz ranz mbouj haeuj,
Guh daengz laeuj mbouj gwn,
Hwnzngoenz youq bangx baq,
Haethaemh gvaq gyang bya.

Baz de Dahva sim caen ndei,
Gaj gaeq biz daeuj soengq,
Cawj aemj noh daeuj hawj.
Aeu mbaw faex guh congz,
Aeu rong roz guh daengq,
Gyaeujyah naengh yietnaiq,
Boux haiq(yawj) boux riuyaemz,
Boux gaem boux guh angq,
Lumj hanq caemh fouq rib,
Lumj bit caemh fouq ga,
Va caeuq mbaw caemh rag,
Mak ndij ngeiq caemh go,
Hoz caeuq da caemh goek,
Gyaep ndij liengj caemh sai,
Haiz caeuq mad caemh yiengh,
Caemhdoih siengliengz guh ndaej yaemz,
Caemhdoih naemj aeu guh ndaej vaiq.

Dahva daiq Moz Yiz,
Moz Yiz byaij riengz laeng,
Fwngz gaem fwngz bae haiq daihloh,
Mbaq doq mbaq bae cunz doh biengz,
Yawj raen seiq fueng fwj rox mbin,
Yawj raen din bya mok rox byaij
Yawj raen byai faex mbaw rox biu,
Yawj raen laj giuz raemx rox lae,
Raen vunz gaem saux laeh bit bang,
Raen vunz gaem bien ganj moz vaiz,
Dahva sim hai lumj va’ngaeux,
Angq riu naeuz hawj gvan,
Danghnaeuz aeu hanz daeuj dangq faex,
Lumj vunz laeh vaiz gvaq bangx baq,
Bya goj lumj vaiz laeh ndaej yaemz,
Bae lumj raemxrongz giengh roengz dat,
Bae lumj gyap biu gvaq ngamz,
Gyoengqraeuz aeu hanz daeuj guh bien,
Duzsien rox le goj bang fwngz,
Duzlungz roxnaj goj bang mbaq,
Dien’yah rumz bang bongj,
Raemxrongz daeuj bang cung,
Duzdoengh caeuq ronghndwen,
Dwen daengz goj ngaek gyaeuj
Bang raeuz nda geiqmaeuz,
Bang raeuz daeuj laeh bya,
Hawj raeuz laeh bya bae baenz bang,
Bang raeuz ganj baq bae baenz baiz,
Bae lumj vaiz gvaq doengh,
Yied soengq yied bae gyae,
Yied laeh yied bae vaiq,
Dangj baihsae baihbaek,
Saek baihnamz baihdoeng,
Gyang doengh cuax baenz haij,
Seiqcawq gaij baenz naz,
Miz bya miz haeux miz gyu youh miz faiq,
Gyoengqraeuz vunz caezsim,
Gaem gvak youh gaem cax,
Saeq daeuj daj mbouj naengz,
Vuengz daeuj daengz mbouj ngaih,
Gaiqraeuz humx ndei gyok,
De daengz rog nanz haeuj,
Got gyaeuj deuz dauq bae,
Lumj ma’geq byad lae,
Geb rieng baema lumj fangzsieng,
Mbouj gamj ngiengx gvaq gyaeuj.

Dahva naeuz ndaej ndei,
Coenzcoenz miz dauhleix,
Dij ndaej cien fanh gim,
Miz sim youh miz eiq,
Ceng’heiq vih bouxbiengz,
Yienghyiengh naemj ndaej daeuj,
Daengq naeuz hawj bouxgvan,
Couh baenq ndang bae ranz.

Moz Yiz geiq haeuj sim,
Moz Yiz naemj haeuj dungx,
Gaem hanz lumhlumh haiq,
Daj byai lumh daengz goek,
Boek youq fwngz geij baez,
Maeh coenz vah Dahva,
Daek caz daeuj baiq baed,
Siengj daengz naed caw youq ndaw ndang,
Cang yieng baiq duz vaiz,
Hai fwngz yaengx diuz hanz,
Dangdang baenz diuz faex,
Mbouj raez youh mbouj dinj,
Saenq lumj bien laeh vaiz,
Goek caeuq byai caemh saek,
Mbouj naek youh mbouj mbaeu,
Dawz daeuj yaengx hwnj sang,
Fad baez vang baez raez,
Baez raez fad ndaej dangq,
Baez vang dwk ndaej deng,
Ok rengz heuh hwhai,
Bya byaij bae baenz bang,
Bya rangh bae baenz baiz,
Lumj vaiz rangh roengz baq,
Lumj max gvaq gyang rungh,
Goengq ceng goengq de byaij,
Baiz ceng baiz de bae,
Caemhdoih bae baenz hangz,
Caemhdoih dangj baihdoeng,
Caemhdoih humx baenz gyok,
Caemhdoih gop baenz cab,
Caemhdoih gap baenz ciengz,
Hen biengz doeng ndaej ndaet,
Saek biengz doeng ndaej maenh.

Moz Yiz yaengx bien moq,
Naj gag oq daengngoenz,
Rwz gag hoengz ceijnding,
Caiq heuh sing hwhai,
Bien ngamq gaiq dingj bya,
Rin lumj max hwnj daez,
Bae lumj rumz gvaq baq.
Bien ngamq yaengx hwnj mbaq,
Bya lumj nyap roengz dah,
Cung gvaq raiq mbouj daengj,
Cung gvaq raengz mbouj dingz,
Ringx bae gyonj baenz bang,
Rangh bae gyonj baenz byoz,
Soh bae comz baenz gong,
Lumj raemxrongz giengh dat,
Lumj raemx gienj sat cung roengz biengz,
Baenz ciengz dangj baih rog,
Baenz bod dangj baih ndaw,
Baenz saeu dangj baihnamz,
Hen ndaej ranz Bouxcuengh,
Hen ndaej luengq bouxbiengz,
Cien nienz mbouj hawj lak,
Bak daih mbouj hawj laemx.
Moz Yiz caiq yaengx bien,
Dwk daengz biengz laepmok,
Dwk daengz namhfok mbin,
Bien fad rin ok feiz,
Bien yeix bya ok hoenz,
Bien doenq gwnz doenq laj,
Bien gwnz fad ndaej yax,
Bien laj fad ndaej yaemz,
Fad daengz bya byaij caez,
Buet bae lumj duznyaen,
Caem bae lumj duznag,
Lak bae lumj ndaek faiq,
Raih bae lumj moed nding,
Ringx bae lumj aen mbaengq,
Baenq bae lumj aen sae,
Roux(ringx) bae lumj aen loek,
Boek bae lumj lwgnding,
Bin bae lumj duzlingz,
Mbin bae lumj fwjgyap,
Doxgap youq baihsae,
Caemhcaez dangj baenz ciengz,
Hen mbiengj sae ndaej sang,
Dangj mbiengj sae ndaej ndaet,
Saeq saet mbouj ndaej haeuj,
Vuengz daeuj mbouj ndaej daengz,
Dien’yah suenq dieg raeuz ceiq maenh.

Moz Yiz sim caen hoengz,
Fad roengz bien daihngeih,
Ndaundeiq gyonj baenz gong,
Fwjmong gyonj baenz gaemz,
Raemx ndaw raengz cix mboek,
Roeg ndaw ndoeng cix mbin,
Dinz ndaw rongz cix buet,
Ngieg ndaw mboq doq deuz,
Ngwzheu doek byai haz,
Roegga doek byai faex,
Roeglaej doek gwnz deih,
Ma’naez doek roengz dat,
Beghag doek roengz namh.
Bya banh bae lumj moz,
Goz gvaq lueg gvaq baq,
Buet gvaqbae lumj max,
Yax gvaq yiengz hamj geuq,
Bya heux bae baenz gong,
Lumj raemxrongz roengz raiq,
Bya biu bae lumj faiq,
Lumj mou baij rim loh.
Lumj moz coz doxgyaep,
Lumj vaizdaeg doxlaeh,
Lumj gaeqmeh doxgyaez,
Lumj ma’naez doxndoiq,
Doengzdoih dangj rim loh,
Doengzdoih coq rim roen.

Ngoenzneix caen mbouj doengz,
Mbwn hoengz liux fwj hau,
Miz sau geq haeuj ndoeng,
Miz sau maen haeuj lueg,
Ndang uek lumj duzlingz,
Gyaeuj nding lumj roujgaeq,
Haeuj lueg bae ngaem gyaeuj,
Gaendukgyaeuj cix luet,
Saet baenq buet lizlinz,
Din ndeu saet coh vang,
Din ndeu gvangh coh raeh,
Dwk daengz dungxsaej lengq,
Beng daengz gen buh nwnh,
Rag daengz din vaq sik,
Dik daengz soujgaen yungz,
Dub daengz fwngz hwnj bop,
Saet daengz ndokndang in,
Cin(haenq) guh daengz rwz oq,
Mbouj ndaej goq coh naj,
Mbouj ndaej lah baihlaeng.

Moz Yiz daengz henz cam:
Beixnangz raen moz bang gvaqbae rox nauq?
Beixsauq raen mbouj raen max bang gvaqbae?
Seizneix sau naiq lai,
Mbouj roxmai(roxnaj) yiengh maz,
Laep da gangj coenz soh:
Mbouj raen moz raen max,
Caenh raen bya baenz bang,
Raen rinz rangh baenz baiz,
Baij rim gyang daihloh.
Coenz soh ngamq gangj caez,
Bya lienzseiz daengj youq,
Baenz gaeqboux ngiengx gyaeuj,
Baenz cingz laeuj daengj vang,
Baenz liuhgang daengj caix(banz),
Baij bae youh baij dauq,
Humx mbouj dauq baihbaek,
Saek mbouj ndaek baenz gyok,
Gop mbouj ndaej baenz ciengz,
Biengz mbouj gaij ndaej caez,
Biengz mbouj dawz ndaej maenh,
Miz mbangj gumh mbangj sang,
Miz mbangj gvangq mbangj gaeb,
Funguj baedsien mbouj ndaej,
Fungj dojdeih mbouj baenz.

Moz Yiz ndaenq yaek dai,
Youh caiq conq haeuj bya,
Caiq ra banhfap daeuj,
Guh mbouj yienh dingz din,
Cin mbouj goq diuz mingh.

Makvangj geij raeb naeng,
Vuengzdaeq geij caengz dungx,
Cungj naemj gwn Bouxcuengh,
Ienuengj haih bouxbiengz,
Aeu liengz naek gvaq ndoi,
Aeu suiq naek gvaq bya,
Bingmax daeuj baenz bang,
Rangh gvaq baihbaek daeuj,
Bongh haeuj baihbaek roen.
Gaeq ngoenhdaeuz Huz Laiq,
Youhcaiq daeuj hengz yak,
Hai bak heuh aeu bauj,
Heuh daengx biengz gyau suiq.
Baenz doih cung haeuj mbanj,
Baenz bang cung haeuj ranz,
Fan cang youh saeuj gvih,
Biengj geh riep gyaeuj swiz,
Lumj duzmui haeuj rug,
Lumj duzguk roengz naz,
Lumj duza roengz rij,
Lumj duzgvi haeuj mbaek,
Lumj byacaek haeuj saeng,
Guh daengz mbanj luenh caez.
Gaeb gaeq youh gaeb bit,
Giep dawz mou dawz yiengz,
Raen bouxbiengz cix laeh,
Faex couh fad roengz ndang,
Cag youh vang laj hoz,
Cug lumj moz lumj max,
Saj(suj) lumj mou lumj vaiz,
Gaiq daeuj daengz bak gyok,
Aeu dawz okbae gyaeng,
Laengz youq gyaeuj mbanj caj,
Laengz youq laj mbanj ce.
Moz Yiz daj rog ma,
Gwnz laj mbouj raen vunz,
Gaem gyaengh fwnz haeuj mbanj,
Hamj giemx couh bungz fangz,
Daengz henz ranz bungz hak,
Bungz bouxyak bouxcaeuz,
Bungz ngwzgaeu(danghroz) gyaeuj va,
Bungz byaraiz gwn doih,
Caij moegloih ndaej raek,
Ndwn dwk daep yaek fan,
Banh ndaej da doq nding,
Cim ndaej da ok lwed,
Baez ndeu buet bae cam:
Beixnuengxfamh yienhmaz,
Ngaiz cagfaz cug ndang,
Cag go’gvang cug gen,
Sou luenh hengz yienghneix,
Geijlai cix mbouj hawj,
Dawz faex an max caj,
Aeu daj dub Huz Laiq,
Couh yaek hai fwngz loih.
Huz Laiq doiq bae gyae,
Gaem faex heuh bing cai,
Hai fwngz gaemh Moz Yiz,
Ciq rengz haih beksingq,
Cingq dwk luenh daengx biengz,
Cingq dwk sieng Bouxcuengh,
Yaek cuengq vunz roengz haij,
Yaek caij vunz dai mied.
Moz Yiz buet hwnjbae,
Gaem faex caeuq bing ndoiq,
Heuh vunzdoih mbouj lau,
Sauz geij boux daengjhoemj,
Daenq geij boux daengjhai.
Huz Laiq diuq hwnj max,
Gaem cax at bing cai,
Hai cag cug Moz Yiz,
Aeu dawz de raemj gyaeuj,
Caemhdoih daeuj daengz caez,
Baezneix cug ndaej maenh,
Baezneix gaemh ndaej ndaet,
Gyaet bae youh gyaet dauq,
Lau Moz Yiz deuq byiq.
Seizneix goj mbouj you,
Cawzneix Moz Yiz goj mbouj heiq,
Riunyeinyei hwnj mbwn,
Doq ajrumz song baez,
Hoz iet raez mbat cak,
Cag cug gen gat liux,
Cag heux ndang goenq caez,
Lot bae lumj naenggyoij,
Hoij bae lumj sacienz(ceijcienz).
Bing youq henz da daengx,
Huz Laiq ndang goj saenz,
Coenz vah gangj mbouj ok,
Heuj dok heuj ga saenz,
Saenz lumj meuz doek ringj,
Ngoemx lumj lingz doek bya,
Mbaj lumj gaeq doek daemz,
Caem lumj rin doek dah.

Moz Yiz lahlah haiq,
Youhcaiq gangj song coenz:
Sou roengz fwngz mbouj heiq,
Beixnuengx miz banhfap,
Heuh laep da aj bak,
Cag couh aeu goenq caez;
Cixnaeuz sou gangj leix,
Raeuz gag daeh bae riengz,
Cunz biengz haeux gag dawz,
Bae haw ngaenz gag daiq,
Maij sawj lai sawj noix,
Raeuz doengzdoih ok caez,
Bae raen naj vuengzdaeq,
Danghnaeuz mbouj miz leix,
Yienh bae naengh cib bi lauz laep,
Mbouj raen caek raemx goj mbouj ienq,
Yienh bae cib bi lauxloengz,
Mbouj raen rumz mbouj ngaih,
Daengz dai goj mbouj ienq,
Bienqbaenz fangz goj yienh.
Cawzneiz Huz Laiq cingq ngaek gyaeuj,
Heuh bing daeuj cuengq beixnuengx caez,
Moz Yiz byaij bae coh,
Gangj soh hawj vunzlai:
Vaiq bae ra haeuxdaeq,
Daiq mba haeuxdaeq caeuq lwgmanh,
Daiq bae ndaw ranz biekdin’ma,
Ra ndaw ndoeng goek gut,
Vuet aeu faen riengma,
Daiq lwgraz haeuxfiengj,
Yienghyiengh daiq bae caez,
Bae ndaw fouj bingz leix,
Hawj vuengzdaeq hozroengz.

Moz Yiz gangj daengz liux,
Heuh beixnuengx hwnj ndang,
Bae ranz ra daeuj vaiq,
Bae ranz daiq daeuj yaemz,
Daengxcungq beixnuengx gouj cib gouj,
Hwnjbae ndaw fouj yamq riengz yamq,
Ganj bae gingsingz fwngz gaem fwngz,
Rox de baenz fungh rox baenz gaeq,
Baenz gaeq ngaiz dai youq lauzloengz,
Baenz fungh mbin dauq raeuz goengq bya,
Ndei ra gwn cwxcaih,
Fanh daih ndaej vuen’yungz!


Cangh Daih 3  DAEUQ HAK RWIX

Ronghndwen caeuqndaundeiq,
Seiqmienh rongh doengzcaez;
Bya caeuq raemx doengz gyaez,
Fanh daih caez doxgaen.
Moz Yiz caeuq gyoengq vunz,
Doxgungh aen simdaeuz,
De biek raeuz bae ging,
Bouxboux sim nanz cej,
De daengq hawj bouxgeq bouxlaux,
Daengq bohlungz daxau,
Daengq daxsauj mehliuz mehbaj,
Daengq gvaq meh laj ndang,
Daengq gvaq nangz bonjfaenh,
Meh geiq maenh haeuj sim,
Maex caen ndang bae soengq.
Soengq daengz henz bak gyok,
Fwj mok mbin daeuj coh.
Ngeix daengz boh gaxgonq,
Deng bing cuengq roengz raengz,
Dai baenz fangz ienuengj,
Beix mbouj nuengx souj sang,
Lan mbouj rox aen moh,
Sai’hoz cungj yaek goenq,
Bwn hoz mboeng ok feiz,
Ngoenzneix dauq doxbungz.
Lumj gaeq bungq duzsip,
Lumj bit bungz duzgyau,
Mbouj sauz dai mbouj yienh,
Cien nienz caeuz aeu bauq,
Gauj daengz de ndang haeu uk naeuh,
Raeuz couh ninz ndaej ndaek.

Cawjeiq naemj coq aek,
Mid baek goj dangqhenz,
Mbouj lau vuengz hengz manz dungx wbn,
Bouxsaeq gwn daep vunz guh donq,
Goj aeu ronq de daeuj gueng ma,
Mbouj lau duzdangh geuj laj hoz,
Goj aeu gaeb de coq ceh laeuj,
Mbouj lau ma’naez raeuq gvaq dat,
Mbouj lau duzguk rag gvaq bya,
Mbouj lau feizbaq byamz hwnj ndang,
Mbouj lau giemqyangx gangq sai’hoz,
Mbouj lau fouj bag song gyaeujhoq,
Raeuz rox cang gab guk,
Rox aeu duk cin ndaeng,
Aeu din daemh de baenz daeujfeiz,
Nuengx youq caj lungzbeix,
Nuengx gaej you gaej heiq.

Soengq beix daengz laj bo,
Yo ndei liux doxgaiq,
Hawj beix daiq biek sawz,
Dawz biekguk faenhaz,
Lwgraz caeuq haeuxfiengj,
Gak loh aeu daiq caez.
Miz cawbauj ndaw ndang,
Aeu dangj boux saej nyangq,
Aeu fuengz boux dungxbwn,
Vuengz bouxgun sim doeg,
Saeq baihrog sim guengz,
Laj hangz lumj diuz cungq,
Ndaw dungx raek fag mid,
Gvan aeu vit ndaej gvaq,
Gvan aeu lah ndaej ndei.

Mbouj lau hak guh fangz,
Mbouj lau vuengz guh gvaiq,
Baujcaw doxgaiq youq ndaw ndang,
Fangz maz dangj mbouj ndaej.
Bouxsaeq lau haeuj bya,
Bingmax lau gvaq doh.
Duzdoq lau feizhoenz,
Duznyaen lau aen gaep,
Guk yak lau vaiz foeg(seu),
Ngwz doeg lau haexien,
Bouxgien lau bouxcoeng,
Ngaenzdoengz lau da raeh.

Raeuz nem de bae daeuq,
Aeu vat de goekgaen,
Raeuz linx guh nangx,
Baek haeuj hangz Huz Laiq,
Mbouj lau de gveijgvaiq,
Gwih de lumj gwih vaiz,
Ngwz dai gengx gwnz nae,
Aeu faex dub baenz daeuh,
Veih hawj boh bauqcaeuz.
Faenh gou hwnj din bae gingsingz,
Daengq hawj nuengxgim gaej aeuqheiq.

Soengq gvan daengz laj goek goreiz,
Euj mbaw reiz baet ndang,
Euj mbaw gangz baet gyaeuj,
Euj mbaw raeu baet ga,
Euj mbaw haz baet mbaq,
Euj mbaw raq baet gen,
Baet duznengz dai mied,
Baet duzrwed dai caez,
Laeh gij viq de ok,
Soengq gaiq doeg de bae,
Hawj gvan ndaej ndang seuq,
Hamq gvaq ndeuq ndang mbaeu,
Geiqmaeuz naemj ndaej cuk,
Hawj aen uk leizleih.
Dauhleix ngeix daengz vaiq,
Hawj Huz Laiq mbi dek,
Aemq rek vaih banh biengz,
Cien nienz baenz gaujvaq,
Ma gamz ndok de gaet.

Soengq daengz giz doek giz,
Nanz liz nanz saet nuengx!
Lumj gaeu duengq bangxfaex,
Lumj byabyaex dauq dan,
Lumj roegyenhyangh dox got gyaeuj,
Lumj doiq roegraeu caemh aen rongz.
Songraeuz ndiepgyaez dij cien gim!
Go sim mbouj yienh liz,
Dan vih duz Huz Laiq,
De haih raeuz biengzcuengh,
Cug beixnuengx raeuz bae,
Go aeu laeh bae riengz,Aeu gvaq biengz bouxhak,
Nditndat doek fwn raq,
Lumj naq biu mbouj dingz,
Go bae daengz ndaw ging,
Roengzsim daeuq vunzvaih daeuq vuengz,
Bauj ndei raeuz biengzcuengh,
Muengh nuengx goq ranz raeuj,
Amq maklangz raeuz mbouj hawj duenh,
Soengq beix gvaq din ndoi,
Doiqnaj gwn mak’it,
Doiqnaj mbit maknim,
Doiqnaj cimz makdoengj,
Doiqnaj yaemq makdauz,
Doxgyaux gwn makliemx,
Cienq naj riu doxcoh,
Makdoengj raeuz dox faen boux dip,
Mak’it raeuz doxfaen boux buenq,
Naj oq raemxda conh,
Lau go duenh saenq nanz,
Nuengx le baiq diendeih,
Nuengx le gvih cojcoeng,
Bauj beix goengrengz cuk,
Cax raemj gyaeuj mbouj doek,
Mid yoeg naeng mbouj byoengq,
Mbwn doemq mbaq dingj daiz,
Haij hawq sim mbouj bienq,
Rin soiq biengz senj rengz mbouj naiq,
Daengz dai aeu daeuq hingz Huz Laiq,
Hawj vunzlai vuenyungz.

Caeuq nuengx gwn mak mbouj vut ngvih,
Ndij nuengx gwn mak mbouj vut naeng,
Cosam gwn daengz cocib lij raen van,
Van gvaq noh duzlungz,
Duzngieg lwed nding hoengz,
Goj mbouj doengz mak van,
Dangzrwi van youh van,
Goj nanz beij mak diemz,
Diemz gvaq oij gauj dangz,
Van daengz ndang daengz ngviz,
Van ciuh vunz bak bi,
Vih biengzcuengh baenz miz,
Raeuz mbouj liz mbouj sanq.

Soengq lungz gvaq bo gyoij,
Gaen hoij hoz hawj go,
Haiz moq soengq hawj gvan,
Gaen uet hanh aeu daiq,
Haiz laj din aeu dawz,
Dawz bae caij namhfok,
Ok rog mbouj lau fangz,
Gvaq gamj mbouj lau guk,
Damj cuk mbouj lau saeq,
Miz leix mbouj lau vuengz,
Miz buengz dangj fwn doek,
Miz gyaep dangj raemxraiz,
Miz nginz daiz ndaek hwet,
Miz dieg dieb laj din,
Miz rin daeuj demh naengh,
Miz daengq sang daengz baiz,
Mbouj lau cih dai raiz najbyak,
Mbouj lau batlwed deq laj hoz,
Raet roz lij rox aj,
Rangzhaq manh gvaq hing,
Faexlimz genq gvaq faz,
Najna ndaej gwn noh,
Simsoh dauq ranz ndwi.
Mbouj dwg guk rox mui,
Mbouj gwn ndwi vunz gvaq,
Gvan vih raeuz dienyah,
Hwnj max bae vaiqvaiq,
Aeu daeuq hingz Huz Laiq.

Gaen moq nuengx geuj hoz,
Haiz moq nuengx gwnz din,
Geiq haeuj dungx haeuj sim,
Ngeix nuengxgim vuenyungz,
Niemh daengz doengz sim angq,
Cang ndang daenj haiz gwih hwnj max,
Daeb soiq rin soiq vax,
Caij mied caz oen ndoek,
Dek boek caz oenmeuz,
Oen fwedyiuh lumj mid,
Go caij ndaej baenz mba haeuxcid,
Oen mid camz mbouj sieng,
Haiz nuengx genq gvaq rin,
Hoenxciengq de rox ringx,
Haeuj ging de rox saet,
Rox bae gyaep bouxhak,
Rox bae bag bouxsaeq,
Rox bae laeh bouxbing,
Mbouj lau ciuzdingz ok iugvaiq,
Aeu moed Huz Laiq dai daengz cied,
Aeu lwed Huz Laiq daeuj gueng ma,
Gaj liux gancaenz biengz ndaej bingz.

Go gangj naek baenz gim,
Sim nuengx cingh baenz ngaenz,
Gangj hwnzngoenz mbouj liux,
Youq gwnz ndeuq coh cek,
Go biek nuengx bae ging,
Hwnj din byaij bae vaiq,
Bae daiq ndei beixnuengx,
Cuengqsim lingx vunzlai,
Byaij baenz rad baenz roix,
Byaij baenz doih baenz baiz,
Vaiq lumj rumz lumj fwj,
Bwq gvaq biengz gvaq mbwn,
Caeuq vunz haeuj gingsingz,
Gingz gyaeuj coh vuengzdaeq,
Lumj gaeq bae ra nyaen,
Iet linx bae coh faenz,
Lah faenz haeb ndaej baenz yiengh yuq.
Gvan okbae baez nduj,
Liengzliux ngamq did ngez,
Go biek nuengx nanz ce,
Aeu siengj meh miz ien,
Aeu niemh boh miz caeuz,
Iencaeuz caengz ndaej bauq,
Suenq maz lwg bouxmbauq,
Suenq maz mbauq Bouxcuengh,
Ienheiq daenh saihoz,
Mbouj siengj dawz singq Moz,
Ndang go miz bauj duk,
Gwn ndaej uk duzmui,
Gwih ndaej haij duzlungz,
Nuengx soengq go vuenyungz,
Doxbungz miz ngoenz moq.

Moz Yiz biek nangz byaij ndaej vaiq,
Bae riengz Huz Laiq gvaq doenghnaz,
Huz Laiq gwih max lumj fwj mbin,
Moz Yiz hwnj din bae lumj naq,
Gvaq fouj youh gvaq singz,
Hwnjbae ciuzdingz raenz vuengzdaeq,
Huz Laiq baiq lumj gaeq gyaeuj doek,
Gvih lumj goep haeuj rongz,
Ndaenggon coq ndaej song duz vaiz,
Naj raiz gyaeq roeglaej,
Saej bwn lumj rag ngox,
Ndaengmoj venj ndaej song bingz youz,
Siengj lumj gaeqboux daenj dingjnding,
Ngeixz lumj gaeqcingz daenj dingjfoh,
Lohloh bauq goengmingz,
Aj bak bingj goenglauz,
Naeuz de laux gvaq mbwn,
Hwnj gwnz bya hwnj geuq,
Heux haeuj lueg haeuj ndoeng,
Roengz rungh benz gvaq bya,
Bongh gvaq bo oen ndoek,
Roemx gvaq goek oenciq,
Viq gvaq raemx gvaq mieng,
Cien sinhoj,
Fanh sinhaemz,
Byaij daengz gyaeuj rim hanh,
Ganj daengz ndang rim naez,
Bae daengz biengz bouxmanz,
Vunzmanz mbouj gyau suiq,
Caemhdoih mbouj gyau liengz,
Daengx biengx luenh hwnjdaeuj,
Yaek caeuq raeuz doxdub,
Cag cug cengj ndaej goenq,
Cingq doenq daeuj baenz rongz,
Comz miz gouj cib gouj,
Bouxdaeuz heuh Moz Yiz,
Naeuz de miz bonjsaeh,
Vaiqdi laeh bae gyaeng.
Huz Laiq gangj daengz naiz doq doek,
Gangj daengz roet doq biu,
Coenziu dep coenznaeuh,
De couh maeuq gvaq henz.

Moz Yiz naemj gag riu,
Faex mbouj siuq mbouj gon,
Rin mbouj conx mbouj bingz,
Hwnj dingz gangj dauhleix,
Naeuz hawj vuengzdaeq dingq coenz ndei,
Bi’neix mbwnrengx nanz,
Rengx vang roekcib ngeih,
Rengx raeh seiqcib ngoenz,
Gyang roen namhfok mbin,
Rin gag sanq baenz hoi,
Ndaem go’gyoij goj reuq,
Ndaem duh miuz mbouj daz,
Raeuz ra mbouj doh gwn,
Hwnj gwnz bae gouz byaj,
Roengz laj bae gouz lungz,
Duzlungz raen hojsik,
Ndik song caek raemxda,
Go’haz cij hoizheiq,
Ngez faex cij biu yod,
Haeuxdaeq doek geij naed,
Haeuxmaeg ok geij riengz,
Daengx biengz gwn mbouj doh,
Daihloh vunz dai iek,
Mbouj miz biek miz maenz,
Baenzlawz gyau ndaej suiq,
Caemhdoih nanz gyau liengz,
Ngeix sieng dungx sieng sim,
Sim yungz dungxsaej goenq,
Guh gaujvaq rumh gwn,
Muengh vuengzdaeq haiaen,
Hawj vunzraeuz mienx liengx saek bi,
Raeuz gag hazbiz ciengx bak,
Raeuz gag ra rag faex ciengx mingh,
Dingj ndaej bi’neix gvaq,
Gvaq ndaej mwhneix bae,
Raeuz caez van aenngeih,
Ok eiq vanz aencingz,
Cibcingz boiz hawj dauq,
Mbouj hawj lauq saek miuz.

Huz Laiq euq mbouj gvaq,
Lij ngah dam goengmingz,
De naj lingz sim geuj,
Heuj lumj heuj danghgaeu,
Simdaeuz lumj ngaeucaengh,
Ngaeu daengz vunz ukgyaeuj,
Ngaeu haeuj vunz saihoz,
Govaeng naeuz go’gyaj,
Naj max naeuz naj vunz,
Fwngz yaengx riengz haeuxmaeg,
Saet bae naj vuengzdaeq,
Dawz bae daengz dingdangz,
Yaengx vang youh yaengx raeh,
Gyaj hawj vuengzdaeq yawj,
Naeuz gyaeqbya dwg gim,
Naeuz rinreq dwg ngaenz,
Naeuz maenz dwg baujboiq,
Naeuz bouxhoiq dwg vaiz,
Naeuz duzvaiz dwg max,
Naeuz ma dwg duzciengh,
Laihnaeuz riengz haeuxmaeg raezraez,
Laihnaeuz haeuxdaeq caeux rim cang,
Caen ndang maet dawz daeuj,
Hawj vuengzdaeq gaeuj lah,
Yawj dwg gyaj rox caen.

Gyoengq beixnuengx yawj raen,
Ndang saenzmaet suengsueng,
Riengxhaeux mbouj miz baenzneix raez,
Bae gyawz aeu daeuj hawj,
Mbouj rox baenzlawz gangj,
Ngiengx gyaeuj yawj Moz Yiz.
Moz Yiz da ndongqcagcag lumj ronghndwen,
Din mbwn lah ndaej raen,
Nengznyaen mbin daeuj coh,
Roxnaj duzboux duzmeh,
Huz Laiq rim dungx deh,
De goj lah ndaej ok,
Ceij suek mbouj ndaej feiz,
Ndaw de miz gveijgvaiq,
Damraiz(doxciep) yaeuh vunzlai:
Goek caeuq byai doxriengz,
Rieng caeuq rieng doxdoq,
Gyaj doq guh riengz ndeu,
Mae geuj guh riengz dog,
Youq rog lah mbouj raen,
Yaek naenj gwn bouxsoh,
Yaek ndoj yaeuh bouxbamz,
Moz Yiz dangdangz hwnjbae buek,
Baez dued aeu daeuj naeq,
Dawz bae hawj vunz yawj,
Gwnz laj hawj vunz lah;
Bae daengz naj vuengzdaeq,
Baij raez youq gwnz daiz,
Gej sai hawj vunz haiq,
Rih gij damraiz hawj vunz lah,
Haj roek donh doxdam,
Song sam riengz doxdoq,
Cigsoh doek liux caez,
Bok naeng bok daengz daej,
Vuengzdaeq raen mbouj deng,
Byaij gvaq henz bae lah,
Yied lah yied mbouj doeng,
Rwz hoengz lumj danqfeiz,
Naj mij lumj fangz dai,
Hai bak ndaq Huz Laiq,
Naeuz de saix(yak) mbouj gvaq,
Naeuz de bax cib faen:
Gaem yaenq mbouj lumj boux gwed hanz,
Dang vuengz mbouj lumj boux raeq naz,
Gwih max mbouj lumj boux dawz vaiz,
Daenj haiz mbouj lumj boux duet din,
Caen mbouj yungh mbouj yaiz(yungh),
Aeu mwngz dai couh sanq.

Huz Laiq deng boknaj,
Youq lumj duzmax baiq ra ninz,
Youq lumj duzlingz din deng gaep,
Youq lumj duzdaek fwed deng feiz,
Mbouj miz saek coenz gangj,
Ngiengx lumj vaiz riu nyouh,
Youq lumj faex dai roz,
Hoz bongz gvaq cingz laeuj,
Gyaeuj foeg gvaq aen lamz,
Byai hangz suk coh mbaq,
Naj raez lumj naj max,
Lumj duzma bak some,
Lwgda loemq gvaq cenj,
Naj saek henj lumj hing,
Caen saetlaex mbouj gvaq,
Lah lumj boux batbaih.
Duzdangh rieng goenq manz mbouj dai,
Byaraiz dungx dek lij gwn doih,
Go’gyoij raemj bingz lij rox ngad,
Duznag yaek dai lij gwn bya,
Duza linx goenq lij gwn noh,
Huz laiq youh soh lij maez fangz,
Gag youq ndaw ranz baenq bae dauq,
Lumj gwn rek ndat duz moednding,
Din goj ndat daeuj noh goj gyo,
Bwn hoz daengj geij mbat,
Aj bak gangj song coenz,
Yw hozreongz vuengzdaeq:
Gaiq neix dwg gou gip laj lae,
Gaiq neix dwg gou ndaej daihloh,
Roxnaeuz lwgngez dam guhcaemz,
Roxnaeuz bouxlaux ce guh faen,
Gou naemj goj mbouj daengz,
Cingq gaem daeuj hawj haiq.
Gaiq neix mbouj suenq caen,
Miz yiengh caen dahraix,
Baij rim liux doenghnaz,
Maj rim liux gyang reih,
Seiq cih hwnj caemhcaez,
Rieng raez gvaq rieng ma,
Ra giz coq mbouj miz.
Seizneix baenq dauqlaeng,
Youh caiq gaem riengz moq,
Doq yaengx hwnj sangsang,
Van gvaq dingj gyang ranz,
Vangh gvaq naj vunzlai,
Baij hwnj daiz vuengzdaeq,
Gaiq neix caen dwg rin,
Cin fwngz aeu youq naz,
Byaengq da aeu ndaw reih,
Miz bing doxndij aeu,
Miz vunz raeuz ndij euj,
Geugeu maj raezraez,
Youh caemhcaez caemh sauh,
Nauq miz saek riengz gaenq(dinj),
Nauq miz saek mbaenq dam,
Mbouj saenq cam bouxbing,
De caen da raen caez,
Dangq boux bae raen gvaq,
Mbouj miz gyaj saek riengz.
Nyaen roengz biengz baengh nya,
Ma baengh cawj raeuq guk,
Bing nyi gyuk ningq caez,
Miz dingz bae naeuz caen,
Miz ding cim vad gyaeuj,
Mbouj rox naeuz coenz maz.

Vuengzdaeq lah da nding,
Daj lingh(bek daiz) coh Moz Yiz,
Moz Yiz mbouj saet diuq,
Yied yiuq yied riuyaem,
Naemj daengz daiq haeuxdaeq,
Maeh daengz daiq haeuxmaeg,
Di ndeu goj mbouj you,
Naeuz baenzlawz mbouj heiq,
Riunyei byaij bae coh,
Ndwn soh youq dingdangz.
Go’gangz sohsoh mbouj lau rumz bongj laemx,
Ndwn maenh ndwn cingq mbouj lau vaiz luenh goed,
Moeg baenz moeg daeuj faiq baenz faiq,
Ndaij baenz ndaij daeuj mae baenz mae,
Gaeq baenz gaeq daeuj bit baenz bit,
Go’it rox baenz raemh,
Go’dumh rox baenz caz,
Gwn caz ndei gvaq gwn raemxndat,
Gaeugat van gvaq rangz,
Moz Yiz maeh youq ndang,
Ndwn hwnj sang bae yiuq,
Yienghyuq goj mbouj muengz.

Beixnuengx gouj cib gouj,
Boux yoek boux riu ndaw,
Caemhcaez gaeu bwn gyaeuj,
Caemh doih gaeuj bwn da,
Byaengq da lah Moz Yiz,
Yiuq de miz maz gangj,
Heuh raeuz sangj yienghlawz.
Moz Yiz ae song sing,
Byai din yoek beixnuengx,
Cuengq fwngz bek aen daeh,
Coi bae cawj aemj caj,
Gwnz laj baen ndaej ndei,
Couh miz heiq ndei ciengq,
Hawj vunz biemq dwg riu.

Vuengzdaeq mbouj raen ndit,
Roegbit naeuz duz gaeq,
Vuengzdaeq mbouj raen raiz,
Byai nyaj naeuz riengz haeux,
Aen ngaeux naeuz aen sawz,
Dawz daeuj baij gwnz daengq,
Dawz daeuj daengj gwnz congz,
Song fwngz yinx song gyaeuj,
Gaeuj liux cam Moz Yiz:
Riengz haeux gauhneix laux,
Yienghlawz mbouj gyau suiq?
Luenh doi sam doi seiq,
Suenqgeiq daeuj dingjgangq,
Ngengh mbouj gangj dauhleix,
Couh dawz bae gyaeng lauz.

Moz Yiz baiq diendeih,
Moz Yiz gvih vuengzdaeq:
Danghnaeuz gaiq neix goj dwg haeux,
Sou daeuj cimz boux vanj,
Yiuq dwg van rox ndaengq,
Yiuq dwg nyangq rox raeuz,
Yiuq dwg haeu rox hom.

Seizneix beixnuengx rap aemq daengz,
Daengj gwnz daiz hawj lah,
Miz gaiq laj gaiq gwnz,
Gaiq gwnz dwg faen goriengma,
Gaiq laj caem roengz dwg haeuxmaeg,
Haeuxmaeg doxgyau faen riengma,
Cawj guh rek ndeu lah doxlumj,
Cingq lumj aemq ndaw moj(dingjgoh),
Song baih daeuj doq gwn.
Moz Yiz ndwn soh lumj diuz saeu,
Ngaek gyaeuj cingj vunzlai,
Daiq beixnuengx gwn gonq,
Gaem sieg gonh aen dangq,
Dangqdangq daek ndaej rim,
Boux cim boux cix riu,
Boux iucing cix naeuz:
Gag youz daek gwnz laj,
Daek gwnz ndaej gemqhaj,
Daek laj ndaej gwn co,
Gemqhaj gwn riengx hoz,
Gwn co ndaej yw ngah,
Ndei gvaq biek roengz dungx,
Boh rungx lwg cix daej,
Meh hawj cij cingq riu,
Boux yiuq boux gwn raeuz lumj haj,
Boux lah boux gwn lauz lumj youz,
Gak boux gwn ndaej da noh maeq,
Gak boux gwn ndaej naj soeng’yungz,
Mboeng baenz duz hanznumh,
Ak lumj duz saeceij,
Vunz iq goj miz rengz,
Cien nienz noh lij maeq,
Bouxhak caeuq vuengzdaeq,
Yied naeq yied mbouj doengz.

Seizneix vuengzdaeq caeuq Huz Laiq,
Raen vunzlai gwn gonq,
Mbouj guenq goj mbouj ndaej,
Lau dauhleix mbouj miz,
Goj gwn di gwn amq.
Dangq boux goj dawz sieg,
Bued bae youh bued dauq,
Lau daek laj ndaej nyangq,
Lau daek gyang ndaej co,
Sohsoh leh daek aeu gwnz naj,
Muengh ndaej raemx haj saek byongh rok,
Muengh ndaej raemx ndok saek byongh dangq,
Gwn saek amq van bak.
Gak boux dawz aen dangq,
Ngangx gyaeuj ndwnj roengz hoz,
Sohsoh ndwnj roengz dungx,
Lumj nywjsaez baenz gong,
Dwk bongz liux congh hoz,
Dwk goz liux linx goek,
Oet saed liux linxgaeq,
Ae mbouj ndaej ok bak,
Cak ndwn jmbouj roengz bae,
Raemxda laebyadbyad,
Youq lumj vaiz doek dat,
Cak lumj ma doek lae,
Maez lumj fangz dai naeuh,
Mbouj rox gangj saek coenz.

Beixnuengx lah raen goemq bak riu,
Moz Yiz yiuq raen caen dwgcaengz,
Couh gaem goriengma gangj leix,
Lwnh hawj vuengzdaeq dingq,
Cingq bok haiq aen ndaw,
Go neix bae lawz dwg go haeux,
Gag hwnj gyaeuj reih maj ndaw haz,
Baenz caz youq bangx bya,
Byaij gvaq gyawz cungj raen,
Mbouj baenz gaiq maz sawj,
Mbouj dij gaiqmaz ngaenz,
Gaem aeu uet haex yiem naeuz yap,
Aeu demh fan sap yiem naeuz cax,
Guh haz coemh naeuz hoenz,
Guh goenq coemh naeuz mon,
Song bi neix gvaq daeuj,
Mbouj miz haeux ndaej sou,
Naj nyaeuq lumj lwghaemz,
Guh daengz dungxsaej byouq,
You naj hau lumj sa,
Ra haeux gwn mbouj miz,
Yaek dai viz henz dou,
Mbouj miz maz ciengx mingh,
Cingq gwn faen riengma.
Vuengzdaeq yaepda maehsoebsoeb,
Mbouj ndaej hoed saek bak,
Mbouj ndaej gap saek sing,
Naengh youq dingh ngaem gyaeuj,
Dingq aeu vah Moz Yiz.
Lij miz boux Huz Laiq,
Lumj mui yaek dai lij cukcak,
Lumj nag gyaeuj goenq rib lij vaz,
Youh caiq ra yiengh moq,
Doq lij miz yiengh laeng,
Bae daengz naj vuengzdaeq,
Baiq ndaej hwet doq gungj,
Roengz ndaej hoq doq ngaeu,
Naeuz coenz rwix coenz gyaj,
Ndaq coenz naek coenz doeg,
Naeuz raeuz goengrengz laux,
Gauj ndaej biek sawz lai,
Coq daengz byai canz raek,
Daeb gwnz bam cungj rim,
Vunz gwn van rengz cuk,
Rengz hung gvaq duz guk,
Roengz nae mbouj duk gaen,
Bouxboux naeng na gvaq naeng ciengh,
Bouxboux ndang ak gvaq vaizdon,
Mehmbwk daegbied naj hau nomj,
Lumj haeux dwk roengz rum bae somx,
Lumj baengz dwk roengz romj bae dauz,
Gen ga laux gvaq mboenj,
Bouxvunx gaengq lumj gang,
Ndokndang genq gvaq faz,
Hwnj bya lumj roeg mbin,
Bin dat lumj yiuh gvax,
Gvaq loh bae lumj naq,
Gvaq raemx biu lumj nag,
Mbaq gwed cien gaen naek,
Najaek dingj ndaej fanh mbat gienz,
Dietlienh cug maenh goj cengj goenq,
Mid baek naeng mbouj haeuj,
Seng daeuj haengj hoenxciengq,
Moz Yiz siengj ok vuengz,
Biengx Bouxcuengh nanz gaem,
Vunz bouxmanz nanz guenj.
Vuengzdaeq dingq caez lij mbouj saenq,
Caen ndang lah raen cingq dwg caen,
Gwnz rin veh guk mbouj rox byaij,
Daej haiz veh roeg mbouj rox mbin,
Huz Laiq dam goengmingz,
Dam aeu dingjhoengz daenj gwnz gyaeuj,
Dam aeu goenglauz haeuj ndaw ndang,
Baij caegbang bae gaeb Moz Yiz,
Cag miz geij cib diuz,
Lienh geuj geij cib hop,
De ok rengz mbat goengq,
Cag lienh cungj goenq bouh,
Vunz naeuz ndang de miz fapbauj,
Ma’ngauz raen ndang saenz,
Mbouj rox dwg gyaj rox dwg caen,
Vuengzdaeq caen da haiq(yawj).
Moz Yiz caen gim mbouj lau dai,
Diuz lienh geij cib sai,
Cagvaiz goj mbouj heiq,
Moz Yiz daeleiq riu coh mbwn,
Ndwnj gaemz heiq roengz hoz,
Gen goz ok rengz cak,
Cag doq goenq liux caez,
Lienh raez goenq cib donh,
Luenh baenz gaeu roz dai,
Lumj ndaij vut henz suen,
Buen deuz lumj nyapnyaj.

Vuengzdaeq raen geizgvaiq,
Hai bak cam Moz Yiz,
Sou miz maz fapbauj,
Rengz laux ndaej baenzlai?
Moz Yiz hai bak naeuz:
Raeuz gwn biek caeuq sawz,
Gwn sawz guh haeux vunz cix naek,
Gwn biek guh byaek vunz cix rengz,
Benz bya mbouj rox doek,
Raemj ndoek mbouj rox naiq,
Gvaq raiq lumj bya diuq,
Gvaq giuz mbouj rox raek,
Cien gaen naek hwnj mbaq,
Byaij ndaej gvaq daengx biengz.
Mbouj saenq vuengzdaeq riengz raeuz gwn donq biek,
Cij mbouj dwen dungx iek saek seiz.

Moz Yiz heuh beixnuengx ram rek,
Raix biek ndat roengz gei,
Heiq ndat fwifeifei,
Moz Yiz dawz biek faen boux aen,
Aenaen faen song mbiengj,
Mbiengj ndeu dwg biek caen,
Raeuz caen ndang gwn gonq,
Gwn saek duenh guh yiengh,
Gwn saek mbiengj hawj haiq,
Gaiqraeuz gwn ndaej hom lumj mbuq(coeng),
Gaiqraeuz gwn ndaej ruq(vaiq) lumj diengz,
Gwn van’diemz daengz bak,
Gwn ndaej ak cib faen,
Mbiengj ndeu gaem gyang fwngz,
Dwg biekmungz gyang doengh,
Faen soengq hawj boux hak,
Gak boux faen hawj caez,
Vuengqdaeq gaem ndaej heuh vunzlai,
Naeuz hawj hai bak cimz biek moq,
Gak boux goj miz rengz,
Miz rengz bae gaj guk,
Miz rengz cug bouxfamh,
Ngamq gangj liux cix haeb,
Miz boux gaet haeuj bak,
Miz boux gat congh hoz,
Bouxcox sieng linxgaeq,
Bouxsaeq sieng ndaw dungx,
Lumj ma roengz henz lad,
Cak naeuz gaet naeuz haenz,
Cak daengz gyang ranz luenh,
Bouxboux bak mbouj duenh rih naiz,
Huz Laiq caeuq vuengzdaeq,
Lumj gaeq goemq ndaw roengq,
Lumj bya ngunh laj fai,
Lumj vaiziem ndaw rungh,
Naengh yung lumj ma’bag,
Cak lumj mou yaek dai,
Sai’hoz yaek goenq lumj meuz va,
Va daengz gyaeuj daengz din,
Ndang lumj mid cim mbongq,
Dungx bongz makda yaez,
Naiz yied lae yied daeuj,
Guh daengz gyaeuq doq dot,
Guh daengz ndok doq saenq,
Lumj baenz bingh sam bi,
Lumj laeuj fiz sam haemh,
Guh daengz bak doq foeg,
Guh daengz goek linx naeuh.

Moz Yiz daeuj gangj leix,
Gangj hawj vuengzdaeq dingq:
Bouxcuengh caen sin’hoj,
Cojcoeng reihnaz noix,
Hwnj ndoi hai reih nya,
Haeuj bya hai reih fwz,
Dawz liemz vuet reih yak,
Gaem gvak hai reih gumh,
Haeuj rungh hai reih lingq,
Mbwn mbouj wngq cix dai,
Ndaem haeuxmaeg dai nae,
Ndaem haeuxdaeq dai roz,
Ndaem gomoeg dai cied,
Ndaem gobiek dai caez,
Bae ndoeng henx naeng faex,
Bae ndoi gaet rag haz,
Haeuj lueg bae ra biek,
Dungx iek gwn go’mungz,
Mwh de gwn baez nduj,
Raeuz goj youq mbouj baenz,
Congh hoz haenz yaek dai,
Naizsaw lae lumj ndaengq,
Naj bak foeg baenz faengx,
Gvaqlaeng raeuz gwn gvenq,
Yied henx gwn yied van,
Gwn ndaej ndangnoh ndongj lumj faz,
Gwn ndaej gen’ga maengh lumj hang,
Saeu ndoiq ndang mbouj raek,
Mid baek mid gag goenq,
Gaem byaekroem dai roz,
Gaem go’ngox dai reuq,
Geuh ga ciengh goj hwnj,
Daenq duzmui goj laemx,
Gaem gyaeuj guk guk dai,
Dwk mouraih bwt fonj,
Dongj ma’naez dai viz,
Mbouj miz raen naeuz naiq,
Gaiqgaiq guh ndaej daengz.
Huz Laiq naemj ndaej cuk,
Naemj daengz goek linx roz,
Naemj daengz hoz ok lwed,
Siengj mbin mbouj miz fwed,
De dai cix mbouj fug,
Lumj guk mbouj dai ndwi,
Lumj mui mbouj dai byouq,
Lumj bya’nouq ndaw daemz,
Raemx hawq con roengz boengz,
Raemx noengz cix saet diuq,
Yiuq de gveijgvaiq gvaq vuengzdaeq,
Yaek siengj gaeb gaeq gaj baenz bang,
Yaek siengj laeh hanq gaj baenz rongz,
Lumj cax song baih bak,
Lumj gvak song gyaeuj some,
Goek byoem goj miz doeg,
Ukndok goj miz yw,
Iet linx lwz(liz) vunz dai,
Hai bak haeb vunz sieng,
Bae riengz vuengzdaeq gangj,
Gyajcang guh simndei,
Vih vuengzdaeq mingzdaeuz,
Aeu vuengzdaeq daihnaj,
Hawj dienyah riuzmingz,
Hawj gingsingz riuzcoh,
Soh bauq hawj vuengzdaeq,
Naeuz raeuz gwn daeq(haeuxdaeq) ndangnoh maenh,
Naeuz raeuz gwn biek naengnoh na,
Gen ga naeng ajaj,
Laeng naj naeng gvangqgvangq,
Cengj baenz fan guh vax,
Hoemq ranz baj ndaej maenh,
Rumz daengz mbouj rox doek,
Rit dub mbouj rox baq(soiq),
Fwn doek raq mbouj roh,
Ndit ciuq doh mbouj ndat,
Byaj bag mbouj rox sinz,
Hoemq ciuzdingz ndei haiq,
Gaiq bae youh gaiq dauq,
Gaiq dauq lumj ceij nding,
Gaiq bae lumj gim beiq,
Seiqcawq ndongqcanzcanz,
Ranz vuengz ginhlonzden,
Hoemq naengvunz singjsien,
Dien’yah daih’it vuengz,
Aeu naeng Bouxcuengh daeuj guh vax,
Diemj daeng bae ra goj mbouj raen.

Vuengzdaeq dingq le byaengq lwgda,
Yawj raen naeng vunz oq va’dongz,
Raen naeng Bouxcuengh nonh va’ngaeux,
Gaeuj daengz da mbouj yaep,
Lah ndaej daep cungj fan,
Raen laeng Bouxcuengh gvangq gvaq naj daizcaet,
Raen aek Bouxcuengh gvangq gvaq naj daizluenz,
Naeng fwngz ndongq lumj gim,
Naeng din hau lumj ngaenz,
Lah daengz naizsaw daeuj,
Lah daengz dengzgyaeuj some,
Lah daengz byoem cungj daengj,
Lah daengz ndaeng cungj gon,
Song fwngz doep ga’biz,
Lienzseiz daengj yienghmeh,
Yaek deq aeu dingjnding,
Yaek sing aeu mingzdaeuz,
Naeuz hawj Huz Laiq baenz cax caj,
Naeuz hawj Huz Laiq ra mid ce.
Seizde Huz Laiq angq,
Dangdangz riunyumjnyumj,
Saet lumj moumeh ndauq,
Haux lumj bya haeuj saeng,
Diuq lumj gaeng haeuj re,
Aeu mid ce gwnz daengq,
Aeu aen daengqcauz daeuj henz caj,
Aeu cax raeh daeuj ce,
Seizde gwnz mbwn laep lumj romj,
Seizde laj deih fonx lumj maeg,
Aeu faeg vunz bok naeng,
Aeu faenz vunz ben noh,
Dang vaiz max daeuj gaj,
Dang mou ma daeuj heh,
Gouj cib gouj boux beixnuengx raeuz deq dai,
Hai da ndwn youq soh,
Ndang noh hwnj naenggaeq,
Sam hoenz mbin bae yaem,
Maeh daengz ndang doq saenz,
Baenq lawz mbouj baenz lawz,
Sim gawh naj bak hau lumj ceij,
Ndwn ndaej gen ga unq lumj ceiz,
Miz vah gangj mbouj ok,
Caen laepmok daiviz.

Moz Yiz geiqmouz cuk,
Da yawj boek Huz Laiq,
Guk naengraiz bwngyaeuj geuj,
Yaek aeu meuz demh naengh,
Meuz dauq raengh ndaej guk roengz laj,
Aeu guk diuq dah dai.
Moz Yiz caiq ra vuengzdaeq gangj,
Sangj(doengh) fwngz bok naeng goj yungzheih,
Yaek viq simdaeuz goj mbouj heiq,
Yaek daet ga’biz goj mbouj you,
Gaiqraeuz Bouxcuengh doek laj deih,
Miz vunz naeuz raeuz manz,
Raeuz cingqdauq simsoh.
Ciuhboh gaxgonq caeux gangj gvaq,
Vunz famh mbwn aeu gaj,
Cungj lij caj hawj gwn donq doh,
Mbouj un gwn nohbit nohgaeq,
Mbouj saej gwn laeuj soengq nohbya,
Mbouj saej gwn ndaej daep duzma,
Mbouj un gwn ndaej ga duzhanq,
Lwgmanh nding daiq daeuj,
Haeuxdaeq mba daiq caez,
Raeuz bae cawj gwn donq,
Gwn onj dungx onj sim.
Dangh vuengz mbouj hawj gwn,
Dai saej goenq lij maeh,
Dai saej baenz naez lij bae ra,
Yungz baenz sa lij dauq,
Daeuj cauz mwngz goengyah,
Beng roengz laj bae riengz.

Ciengz neix gangj ndaej liux,
Gangj seuq geq ndaej caez,
Dwk faex goj ndaej ningq,
Dwk rin goj ndaej baq(sanq),
Vuengzdaeq lah ndaej cingq,
Vuengzdaeq dingq dwg leix,
Yaek gaj goj hawj gwn,
Doiq mbwn goj ndaej gvaq,
Doiq dien’yah ndaej bae,
Vuengzdaeq maeh liux ngaekngaek gyaeuj,
Han naeuz hawj gwn imq,
Cingq heuh vunz daeuj lah,
Heuh yah vuengz daeuj haiq,
Heuh seiqbaih daeuj caez,
Nangz beix ndwn dounaj,
Baj liuz ndwn doulaeng,
Gaem haizva buhmoq,
Boux doq boux ndwn ndei.

Moz Yiz ndwn hwnjdaeuj,
Ra raeuz gyoengq beixnuengx,
Aeu song boux bae cawj,
Dawz lwgmanh mba’daeq,
Bae cawj rim rekvaiz,
Aemj hai nding baenz lwed,
Mbae bued fwifoenxfoenx,
Caemh doih gwn aemj ndat,
Bak doq boq doq swd,
Swd daengz ndang doq oq,
Swd daengz noh doq ndat,
Swd daengz bak doq nding,
Swd daengz din fwngz manh,
Danh daengz uk daengz ngviz,
Seizneix hanh doq yiemq,
Moz Yiz mbat boq gaemz raemxfouz,
Bouxboux congh naeng hai,
Beixnuengxvunzlai it ngeih sam,
Dangq(gak) boux ok rengz cengj ndang noh,
Hanh soh biu baen lit,
Lit bongh vang biu raeh,
Lae baenz raemxgienghdat,
Lumj haplangh gienj sat,
Mbatmbat dwk ndang dumz,
Rumz bongh hanh dumh mieng,
Hanh lit dwk vunz sieng,
Yah vuengz daenj lungzbauz,
Goj dumz liux dumz caez,
Vuengzdaeq naj hau henj lumj sa,
Laep da bak aj ngoemx,
Lumj ngaiz fwn laux rwed,
Buet bae ndaq Huz Laiq,
Naeuz de caiz(huk) lumj max,
Naeuz de bax lumj vaiz,
Daenj buh lumz caeb sai,
Daenj haiz lumz haeuj gaet,
Daet gyaeuj lumz daiq cax,
Gwih max lumz cang an,
Aeu nangz lumz doq mbonq,
Daengz donq lumz gouh dawh,
Hozhawq lumz vanj caz,
Aeu maz mbouj baenz yiengh,
Cien gienh guh mbouj daengz,
Naeng Bouxcuengh congh gvangq,
Dangq(gak) congh caez aj hai,
Hanh lai de couh laeuh,
Goj naeuz baenz hoemq vax,
Goj ra daeuj hoemq dienh,
Mwngz bamz cienh mbouj gvaq!
Huz Laiq ngaiz ndaq daengz gyaeuj haeu,
Huz Laiq ngaiz naeuz daengz saetlaex,
Najgaej(najmong) ndoj gvaq henz,
Lumj nengz ngaiz feiz remj,
Lumj roeg’enq feiz byamz,
Nanznanz mbouj rox gangj,
Bak luenh sangj(doengh) lumj mou,
Haeuj goxdou bae maeuq,
Ngaem gyaeuj coq dangzvaq.

Vuengzdaeq lah Moz Yiz,
Doiq de hai bak gangj,
Gangj raeuz Bouxcuengh caen hojndoq,
Goj mienx sam bi liengz,
Daengx biengz hawj mienx suiq,
Hawj doenghdoih bae ranz,
Bae caeuq nangz suenqgeiq,
Ok eiq caux ranz gwn.

Moz Yiz daeuq ndaej Huz Laiq baih,
Daiq beixnuengx dauqma,
Boux got mbaq boux haeuj gyaeuj mbanj,
Boux gaem fwngz boux hamq lai canz,
Doq byaij dauq ranz doq guhfwen,
Sing fwen dwk daengz bya doq sienz,
Sing fwen cienz daengz rin doq caem,
Sing fwen cienz daengz raengz foekfienh,
Sing fwen ciengq daengz biengz doq angq,
Gak boux nangz sau diuqlumxlumx,
Gak boux lungz au riunyumjnyumj,
Cauz ndaej rungh yaek doemq,
Dawz hanz saetdiuq namh yaek loemq,
Doemzdoemz geij cien mbat,
Bak boq mbaw faex rwenz gvaq bya.
Miz ranz gaj duzlinh guh byaek,
Miz ranz baek gvilueg guh caeuz,
Miz ranz gaj yiengzbya ndoet laeuj,
Guh ceiz daeuj cingj hek,
Guh et bae soengq laex,
Vunz ra bit gaj gaeq,
Laeh gaj mou gaj vaiz,
Guhcai baiq diendeih,
Dauqcawq cuengq bauqrengh,
Gyang mbanj baek geiz nding,
Goeng buz riu ndaej naj nding lumj va oq,
Boh meh riu ndaej naj maeq lumj va’dauz,
Mbauq sau riu daengz naj hai lumj va’gve,
Lwgngez riu baenz naj nonj lumj va’ngaeux.
Moz Yiz haeuj bae coh vunzlai,
Bouxboux sim hai riu daeuj coh,
Doq daengj fwngzmeh gangj naeuz ndei,
Naeuz de miz bonjsaeh,
Maeh hawj de dang daeuz,
Daiq ndei vunzraeuz gaij diendeih,
Raeuz raen ndei fanh ciuh.

Moz Yiz ma haeu j ranz,
Nangz de Dahva angq daeuj coh,
Got hoz youh got gen,
Lumj roeg’enq doxcaemz,
Lumj yaemyieng doxriengz,
Aen yienz naek cib faen,
Caen lumj ruz cib cauh,
Ruz cib cauh naek fouz,
Song boux de naek caem,
Fwngz gaem fwngz baenz raemx,
Fwngz baenj fwngz baenz aen,
Vunz caemh sim rengz cuk,
Vunz caemh uk miz maeuz,
Daeuq ndaej Huz Laiq baih,
Boux haiq boux dwg riu,
Boux yiuq boux dwg maij,
Caez doih gaij biengz raeuz,
Mbouj you goj mbouj heiq,
Baengh ndaej Moz Yiz daeuj daiqdaeuz,
Bouxcuengh raeuz vaiqvued.


Cangh Daih 4   MIED DIG

Duzmeuz geiqmaeuz cuk,
Yoek ndaej guk daiviz,
Moz Yiz goengfou lai,
Dwk Huz Laiq dai rangx,
Bouxcuengh ndaej mienx liengz,
Bouxbiengz ndaej mienx suiq,
Doengz doih angq guh gwn,
Angq ndaej mbwn yaek lak,
Angq ndaej dat yaek mbin,
Buen rin daeuj guh naz,
Hai bya daeuj guh reih,
Ndaem haeuxreih laj bya,
Ndaem haeuxnaz gwnz doengh,
Boenq lumj dinz lumj rwi,
Boenq lumj mui ndaep feiz,
Ndaem goreiz henz mbanj,
Ndaem govanj henz gyok,
Gvan ok rog guh naz,
Baz goj gaenx guh faiq,
Mbouj miz aij saek seiz,
Mbouj miz ndwi saek sauh,
Moz Yiz goengrengz laux,
Mbouj lau nditndat mbouj lau raiz,
Hwnzngoenz hai bya daeuj guh haij,
Haethaemh gaih ndoi daeuj guh dah,
Ngawz miz bya miz ruz,
Ngawz miz haeux miz gyu,
Lumj duzmbaj lienh va,
Boenq lumj a caux rongz,
Lumj dozfongz ra mak,
Lumj duznag ra bya,
Laep da guh dwk hanh lae daeuj,
Ngaem gyaeuj guh mbouj dingz.

Nangz de Dahva dinfwngz raeh,
Cauq byaek mbouj ndaej goq,
Mbonq moq mboujndaej lah,
Gvej haz hai reih romj,
Dongq goenq hai reih faiq,
Gag ndaem ndaij gag daz,
Gag ra faen gag doek,
Gag doek reih gag ndaem,
Dwk daengz faiq rim canz,
Dwk daengz romj rim gang,
Cuengq ce rim gyang ranz,
Nangz yungh goj mbouj caez,
Nangz sawj mbouj ndaej liux,
Heuh gvan caemh doih rap bae haw,
Heuh gvan caemh doih dawz bae gai,
Hawj mbanj gwnz mbanj laj,
Hawj gyoengq baj gyoengq liuz,
Iu cawx saek geij gaen,
Nyumx baengz maeng baengz moq,
Biengzcuengh cungj daenj ndei,
Seiqgeiq cungj daenj maeq,
Ndei gvaq saeq ndaw ging.

Moz Yiz caeuq Dahva,
Lumj gvanyah roegraeu,
Aeu romj dawz hwnj mbaq,
Lah doxcoh cix riu,
Lumj roegciu gvaq haij,
Byaij soh lumj diuz yienz,
Byaij lienz lumj bien sat,
Naj maeqmet linzlinz,
Yied cim yied dwg maij,
Yied byaij yied ndei haenh,
Mbauq haenh sua naj maeq,
Lumj roeggaeq ndaw haz,
Lumj byahaux ndaw mboq,
Lumj duzdoq son mbin,
Sau cim mbauq naj nding,
Caez byaij caez doxcim,
It yamq din it lah,
Gvaq giuz goj mbouj rox,
Gvaq doh goj mbouj dwen,
Haeuj suenva mbouj haiq,
Gvaq suen faiq mbouj cim,
Din riengz din hamj giemx,
Yamq riengz yamq haeuj haw,
Yaepcawz(yaepyet) gai romj liux,
Caemh doih heuh gwn ringz,
Caemh doih cingj gwn diengz,
Doxriengz byaij gvaq gai,
Raen vunzlai baenz bang,
Ngangx gyaeuj yawj gauqseih,
Heiq daengz najbyak baenz cih sou,
Heiq daengz gaeuda(gokda) baenz dingj liengj,
Gak boux naj mbieng lumj lwghaemz,
Gak boux ndaeng gyoet lumj sim gyoij,
Naiq duix naiq lumj roeg deng naq,
Gen ga fouz lumj bya deng yw,
Baet rwz gangj naeuz baih,
Hai bak gangj mbouj ndei,
Seizneix miz guek wnq bing max,
Dawz cax ciemq guek raeuz,
Gwed geiz daeuj baenz cien baenz fanh,
Hai bing banh lumj moed ok rongz,
Buet baenz raemxrongz bongh roengz raiq,
Lae baenz rok faiq geuj roengz dah,
Hai bingmax daeuj dwk guek raeuz,
Ciemq haeu jbiengz raeuz daeuj,
Vuengzdaeq ciengx bing gwn haeux hau lumj faiq,
Vuengzdaeq ciengx bing daenj haiz youq lumj baed,
Naed noh hau lumj sa,
Gen ga unq lumj ceiz,
Hai geiz dingj mbouj gvaq,
Bingmax hoenx mbouj hingz,
Caen yaek luenh baenz haij,
Caen yaek baih baenz vaengz,
Rumz daengz raemx baenqcienq,
Biengz bienq doengh daengz mbwn,
Ra aeu vunz bae gouq,
Ra aeu bing bae bang.
Moz Yiz gvanbaz dingq roxnaj,
Moz Yiz gvanyah lah roxcaez.
Moz Yiz bae cim moq,
Rwz oq lumj daengngoenz,
Naj hoengz baenz feiz hoengh,
Lwed cung coh gen ga,
Lwgda ok ribfeiz.
Seizneix maeh ndaej gvangq,
Dangq yiengh maeh ndaej daengz,
Maeh daengz guek mied muengz,
Maeh daengz biengz souh nanh,
Maeh daengz mbanj deuz sanq,
Maeh daengz ranz boedbaih,
Haih bouxbiengz sou hoj,
Haih bouxndoq dai mingh.
Aen guek mbouj andingh,
Biengz raeuz goj nanz goq,
Moz Yiz cim coh yah,
Moz Yiz lah coh nangz,
Daengq coenz sang coenz daemq,
Daengq coenz laemx coenz dai:
Ndanggaeuq lwg bouxsai,
Vih vunzlai daeuj siengj,
Vih Bouxcuengh daeuj maeh,
Aeu bae laeh dizyinz,
Hawj guek bingz anonj.

Moz Yiz cingq yamq din,
Bin hwnj gwnz gyaek sang,
Fwngz banh bae doh ciengz,
Yaek sik buengj roengz daeuj,
Dahva ngangx gyaeuj cingq yiuq raen,
Fwngz saenz ndang you ndaenq,
Naj fod baenz daep gaeq,
Sikhaek buet bae doh,
Soh beng fwngz bouxgvan,
Soh lanz naj lungzbeix,
Yinx Moz Yiz okbae,
Daengz gaye cij hai vah,
Daengz bangx baq cij naeuz:
Lungz aeu menhmenh ngeix,
Beix aeu ndeindei naemj,
Gienh saehcingz neix mbwk gvaq mbwn,
Boux vunz ndeu nanz dang,
Hwnq ranz aeu faex lai,
Cap baiz aeu faex gaeuq,
Dap giuz aeu rin cuk,
Dwk guk aeu vunz lai,
Dwk raih(mouduenh) aeu vunz bang,
Moed dangh aeu bien raez,
Raeuz baema cixbah,
Ra beixnuengx caemciek,
Caez doengzsim doxriengz,
Caez gap biengz doxgaen,
Dawz caxsoem dawz yangj,
Dawz cungq nangx dawz naq,
Couh gaj ndaej bing caeg.
Dwg nuengx gangj yienghneix,
Baenz dauhleix lailai,
Da nuengx raeh youh gvai,
Dungx nuengx gvai youh raeh.
Neix raeux caez baema,
Ra beixnuengx caez siengj,
Ra doengzbuenx caez caem,
Caez gaemh gveij gaemh gvaiq,
Caez dwk raih dwk mui,
Caez ndoiq guk ndoiq dangh,
Caez dangj bing ma’nyaen,
Caez hoenx gyoengq bingcaeg,
Hoenx bingcaeg dai bae,
Laeh guek wnq daeuj hang doiq deuz,
Diuzdiuz geiqmaeuz ndei,
Seizseiz hoenx cungj hingz.
Moz Yiz cingq ma daengz gyang hongh,
Gyoengq beixnuengx doq riengz haeuj ranz,
Gyoengq vunzmbanj doq veiz henz ndang,
Mbangj naenghyung mbangj ndwn,
Mbouj gwn ngaiz gwn haeux,
Mbouj gwn laeuj gwn caz,
Daihgya cam lungz naeq,
Miz gijmaz saehcingz?
Daeng dem youz cix rongh,
Mbonq demh cien cix raeuj,
Roegraeu miz duz daiq,
Ruz roengz raiq miz dox,
Guek baih bouxlawz dwen,
Biengz luenh bouxlawz you,
Dan miz biengz raeuz Moz Yiz mbauq,
Cauq vaih de lij fong,
Rong vaih de lij doq,
Lohloh geiqhaeuj sim,
Haemhneix cingj bouxlaux daeuj daengz,
Haemhneix daengq beixnuengx daeuj doh,
Moz Yiz ndwn soh couh gangj vah:
Daihgya beixnuengx dingq gou naeuz,
Seizneix guek wnq moed guek raeuz,
It ngoenz moeb haeuj geij bak leix,
Hai feiz yaek daengz laj gingsingz,
Bing daj cien daj fanh,
Sanq baenz doq baenz dinz,
Mbin baenz rwi baenz beih,
Lumj gyaeuj reih moednding,
Lumj ndaw dingh gyaeq goep,
Lumj oenndoek doxgyaz,
Lumj gaeugva doxheux,
Geuj vang youh geuj raeh,
Vuengzdaeq dingj mbouj ndaej,
Saeq hak dangj mbouj naengz,
Daengxcungq baih dauqma,
Vuengzdaeq ok buengj ciu bingmax,
Bouxlawz daj baih caeg guek wnq,
Ciengj ngaenz sam cien liengx,
Hawj dang vuengz cib bi.

Moz Yiz gangj daengz neix,
Capeiq ok rengz naeuz,
Gim ngaenz raeuz mbouj siengj,
Dang vuengz raeuz mbouj yienh,
Couh siengj gouq beksingq,
Vih biengz bingz guek an,
Mbouj lau hanh bongh lumj raemxmboq,
Mbouj lau lwed byoq lumj raemx lae,
Gou aeu daiqdaeuz bae sik buengj,
Cam gyoengq beixnuengx baenz mbouj baenz?

Dingqnyi Moz Yiz gangj yienghneix,
Beixnuengx hoengh ndaej ranz yaek biengj,
Beixnuengx ning ndaej biengz yaek doengh,
Miz mbangj sim hoengz diuq hwnjdaeuj,
Miz mangj ngiengx gyaeuj bongx najaek,
Miz mbangj mid baek coh conghcueng,
Miz mbangj song heuj haeb ndaej maenh,
Miz mbangj maenh daengz bya yaek doengh,
Miz mbangj hoz mboeng lumj aen caengq,
Miz mbangj daengh din namh yaek loemq,
Gaemh gaeqseng daeuj gaj,
Cax heh lwed roengz bat,
Gap laeuj cung roengz lwed,
Boux got boux doxcoh,
Gvih hoq gwn laeuj nding,
Cing gen gwn laeuj lwed,
Bouxlawz bienq sim mued dai gonq,
Bouxlawz fonjnaj doek roengz vaengz,
Bouxlawz caemhsim youh caemheiq,
Suenqgeiq ngoenzcog bae sik buengj,
Beixnuengx goj bae caez.

Haetlaeng ranz cingq rongh,
Beixnuengx cungj daeuj caez,
Mbaq daeh youq gwnz ndang,
Gwed nangx youq gwnz mbaq,
Doxbaiz ndwn youq laj gorungz,
Lumj lungz raez iet ndang,
Lumj bya sang ngiengx gyaeuj.
Moz Yiz daeuj gyaudaih:
Yienghyiengh aeu daiq caez,
Roen gyae biengz youh gvangq,
Roeghanq gyaez mbin sang,
Raeuz dangh raemx gvaq dah,
Daiq sam gaen lwgraz,
Daiq haj gaen lwgduh,
Lij daiq gouj gaen mba haeuxdaeq,
Gamj bae dwk dizyinz,
Dwk ndaej hingz couh dauq!
Mbouj lau ce miuz naz mbouj raeq,
Mbouj lau ce miuz daeq mbouj ndaem,
Fwngz gaem fwngz byaij vaiq,
Boux riengz boux byaij yaemz,
Ganj bae daengz gingsingz,
Beixnuengx caez hwnjloh.

Bouxlaux lwgngez cungj daeuj soengq,
Nyaengq lumj gvaq ndwencieng,
Angq lumj guh etceiz,
Seiqlengq gyong laz ningcumxcumx,
Gyoengq vunz gaem hanz daeuj saetdiuq,
Liuj gvaq gyang mbanj boq gaeunaez,
Roeg gwnz faex ngaek gyaeuj,
Daekgaeuj aj fwed mbin,
Aekex laj rin goj saenq ga,
Bya ndaw raemx baet geiz,
Ronghrib diemj feiz soengq,
Lingz gaeng naj hoengz riu daeuj coh,
Doiq Moz Yiz bekfwngz,
Angqmaengx sam ga diuq,
Heuh mbouj duenh mbouj dingz,
Riengz gyoengq vunz caez soengq,
Soengq gvaq doengh gvaq naz,
Soengq gvaq bya gvaq lueg,
Soengq gvaq dieg gvaq biengz,
Moz Yiz caeuq bouxbiengz,
Lumj faj ciengz caemh din,
Lumj duzdinz caemh saej,
Lumj roeglaej caemh doih,
Lumj go’gyoij caemh sim,
Naemj daengz sim in lumj mid byoengq,
Saej goenq lumj liemz daet,
Nanz saet youh nanz liz,
Daengz gizgiz cienq dauq,
Nauq(mbouj) raen ngaeuz cij bae.

Bae gvaq lueg gvaq ndoeng,
Bae gvaq rungh gvaq ndeuq,
Heux hwnj geuq baklae,
Bae daengz dieg Dahhoengz,
Raemxdah noengnoeng dangj baihnaj,
Langhhoengz giensaxsax,
Gwnz laj mbouj miz giuz,
Yiuq mbouj miz ruz hai bae’dauq,
Youq mbouj miz saz youq henz dah,
Yawj raen raemxdah mbaek sang mbaek,
Duzdaek doek roengz goj rox caem,
Bya daemz doek roengz nanz rox cak,
Beixnuengx haep bak nswn youq dingh,
Mbouj rox baenzlawz mbin.

Moz Yiz bin hwnj dat,
Yaengx cax gat gaeu raez,
Daet ndaej gouj bak diuz,
Heux baenz gouj cib gouj diuz cag,
Rag daeuj daengz henz dah,
Gveux baenz cag gaeu daz,
Gaq baenz diuz giuz gaeu,
Hawj raeuz beixnuengx caez byaij gvaq,
Beixnuengx gvaq dah riuhaxhax.

Beixnuengx angq lumj bya roengz raiq,
Moz Yiz sim hai lumj va’nganx,
Naengh bangx dah yietnaiq,
Yawj go’minz hai va,
Va hoengz lumj feiz oq,
Soh lumj fan geiz nding,
Moz Yiz sim gag ngeix,
Caen vuen’heij cib faen,
Byaij daengz henz go’minz,
Doq aj fwngz bae beng,
Youh roengzrengz baez yaengx,
Daengx go loek hwnjdaeuj,
Gingx gvaq gyaeuj gvaq rwz,
Dawz daeuj guh geiz nding,
Gyoengq vunz sim cungj angq,
Baenz bang caez ganj loh,
Sohsoh hwnjbae ging.

Moz Yiz hwnjbae ging,
Lumj roeg mbin gvaq baq,
De gwih max gvaq biengz,
Bungz ciengz saet ndaej gvaq,
Bungz dah gvaq ndaej bae,
Bae daengz bak dou singz,
Gingx fwngz couh sik buengj,
Daiq beixnuengx haeujbae,
Bae daengz naj vuengzdaeq,
Lumj gaeqboux haen sienz,
Lumj gaeqseng haen deih:
Ngoenzneix vih guek raeuz,
Aeu bae ndoiq dizyinz,
Dwk hingz liux couh dauq,
Nauq(mbouj) hawj vuengzdaeq you.

Vuengz raen Moz Yiz sik buengj daeuj,
Ngaek gyaeuj hai bak cam:
Mwngz gam j lingx gauqseih,
Mbouj lau’heiq ndang dai,
Ce nangz mwngz guh maiq,
Ce yahdaiq mwngz daej?
Moz Yiz baet fwngz ndwn hwnjdaeuj,
Ngiengx gyaeuj hai bak naeuz:
Raeuz vih biengz ndaej bingz,
Vih gingsingz ndaej an,
Mbouj lau ndang deng cax,
Mbouj lau yah baenz maiq,
Mbouj lau yahdaiq daej,
Mbouj lau saej deng mid,
Mbouj lau rib din duet,
Mbouj lau ndok baenz hoi,
Mbouj lau goet noix ce ndoi lingq,
Mbouj lau mingh cienh vuet ndoeng fwz,
Gvej rwz dangq gvej raet,
Daet gyaeuj dangq duet gaen,
Bok naeng dangq duet buh,
Lwed byoq biu hwnj sang,
Dang beij fwn doek moenq,
Dajdingh nyaenh baenz sa,
Da lij lah guek raeuz.

Vuengzdaeq dingq de gangj coenz neix,
Sim vuen’heij sim hai,
Youhcaiq cam coenz moq,
Doq lij cam coenz caen:
Aeu daiq geijlai bing caeuq max,
Aeu daiq geijlai naq caeuq gung,
Aeu daiq geijlai doengz siucungq,
Aeu daiq geijlai foengq geiznding,
Aeu daiq geijlai bingz laeujvan,
Aeu daiq geijlai fanh cungq cax?
Cungj aeu ra ndaej doh,
Doq aeu ra ndaej caez.

Moz Yiz yamq bae coh,
Ndwn youq soh veq gyaeuj,
Haeujdaeuj gangj coenz caen:
Bouxbing goj mbouj ra,
Duzmax goj mbouj yungh,
Cax caeuq cungq mbouj daiq,
Doxgaiq gwn mbouj dawz,
Siu haw raeuz mbouj saej,
Vunzlai gaejyungh riengz,
Caenh daiq biengzcuengh beixnuengx gouj cib gouj,
Gak boux daiq sam gaen lwgraz,
Gak boux daiq haj gaen lwgduh,
Aeu go valiux guh geiznding,
Lumj roeg mbin gvaq baq,
Lumj max rangh gvaq ndeuq,
Lumj bauq yiengj gvaq gai,
Lumj va hai gvaq biengz,
Lumj rumz liengz gvaq geuq,
Lumj fwj heux gvaq mbwn,
Lumj vunz ndwn yiuq heiq,
Hoenx ndaej dai dizyinz,
Dwk hingz de liuxnauq,
Raeuz couh dauq daeuj ranz,
Guek onj ranz goj an,
Biengz raeuz van daengz ciuh.

Vuengzdaeq yiuqraen baenzneix gangj,
Ngiengx gyaeuj maeh mbouj doeng,
Diuq lumj bit roengz raiq,
Nyaih lumj aemj haemhlwenz,
Cien nienz caengz raen gvaq,
Dien’yah caengz raen naeuz,
Aeu duhheu doxdwk,
Aeu lwgraz doxndoiq,
Moegloih cungj lij dingj mbouj ndaej cungq cax,
Gwih max cungj lij dingj mbouj ndaej diuz naq,
Lwgraz baelawz dingj ndaej gvaq siu feiz,
Duhheu baelawz ndaej lumj aeu rin gaeuh?
Yienghneix suenqgeiq mbouj gojgauq,
Vuengzdaeq lau dwk baih,
Daengx cungq vaih mingzdaeuz,
Mbouj gamj naeuz baenzlawz,
Ndwn youq dingz gaeu gyaeuj,
Bomq haeuj gingq gaeuj ngaeuz,
Mbouj rox naeuz coenz maz,
Laep da youq sizseiz.

Moz Yiz byaij bae coh,
Aeu bak doq haeuj rwz,
Aeu rwz dam haeuj bak,
Laeglemx gangj coenz caen:
Caen gim mbouj lau feiz,
Miz yw mbouj lau bingh,
Mingh raeuz dawz ndaej naq,
Mbaq raeuz ndongj gvaq faz,
Ga raeuz geng gvaq gang,
Ndang raeuz mbouj lau cax,
Rieng max mbouj raez mbouj baet gai,
Gaeu vaiz mbouj some mbouj hamq geuq,
Duz meuz haeuj gox dou,
Goj aeu nou dai mied,
Raemxndat rwed laj canz,
Aeu malangz(manaez) dai viz,
Ndaw ndang miz goengfou fapbauj,
Mbouj lau cungq lau cax,
Bingmax dwk ndaej baih,
Vuengzdaeq caen da gaeuj,
Gyoengqraeuz ndoiq mbouj hingz,
Caen mbouj ngah gwn haeux,
Aeu gyaeuj baih dauq laj,
Byaij dauq caj vuengz heh,
Dai ce meh ce nangz,
Dai baenz fangz mbouj ienq.
Vuengzdaeq siengj le siengj,
Baenq bae cienq dauq haujlai nanz,
Cij aeu ndaeng han vah,
Hawj ra geiz lingx duh,
Doq lij aeu lwgraz,
Caezgya beixnuengx gouj cib gouj,
Bouxboux hwnjbae caez,
Fwngz gaem fwngz bae gvaq doengh gvangq,
Yamq riengz yamq bae angq lizlinz,
Boux cim boux dwg’eiq,
Boux yeix boux riunyumj,
Bae lumj rwi gvaq baq,
Bae lumj a hamj bo,
Haemz diuz loh neix iq,
Haemz diuz rij neix goz,
Haemz goengq bo neix gek,
Haemz go et neix hen,
Haemz go’em neix raemh,
Yaek byaij yaemz mbouj ndaej,
Yaek bae vaiq mbouj naengz,
Byaij daengz namhfok mbin,
Byaij daengz rinbya dek,
Byaij daengz nywj cied dai,
Byaij daengz goraiz duiq,
Caemh doih buet hwnj lingq,
Caemh doih ringx roengz lueg,
Din fwngz uek lumj vaiz,
Gouh haiz yungz baenz sa,
Gabiz gawh baenz mbaengq,
Byaij daengz din hwnj daw,
Bae daengz henz guek lahlah haiq,
Guek wnq bingmax baih baenz ciengz,
Cungq nangx daengj sien lumj ndoengfaex,
Lumj roeglaej roengz haz,
Lumj roegga roengz doengh,
Baenz gyoengq gaem cungq cax,
Gwih max daeuj cunghfungh,
Gung haeuj guek raeuz daeuj,
Byaij daeuj lumj moed nding,
Bin daeuj lumj moedraih,
Seiq fung bet baih miz bing caez,
Baij rim caez lumj lad,
Gap ndei lumj aen suen,
Bingmax con daeuj geij cien fanh,
Byaij baenz rangh baenz baiz,
Boux naj raiz naj heu,
Heux baenz mumh saigyaep,
Byaij gyaeuj doek dangzvaq,
Byaij daengz da laepmok,
Haeujok nyaengq lizlinz,
Dingz ndeu gung baihgvaz,
Dingz ndeu ra hoenx haeuj baihswix,
Buh rwix(sik) goj mbouj goq,
Hoq naeuh goj mbouj duk,
Gyuk daeuj lumj moz bang,
Rangh daeuj lumj yiengz baiz,
Cung gvaq gai daeuj coh,
Cung gvaq loh daeuj daengz,
Moz Yiz caemh mbouj heiq,
Beixnuengx capeiq lah mbouj you,
Menh youqbyaij hwnjbae,
Haiq de baenzlawz guh hawj raeuz,
Dizyinz cung hwnjdaeuj,Raeuz aeu gyaeuj abe dang,
Dizyinz cung gvaq vang,
Raeuz aeu ndang bae coh,
Cungq nyingz noh mbouj haeuj,
Cax gvej gyaeuj mbouj goenq,
Dizyinz boenq lumj moed caux rongz,
Dizyinz boenq lumj fongz(nyaenmak) ra mak,
Dizyinz boenq lumj nag ra bya,
Dizyinz boenq lumj ma henx ndok,
Haeuj ok fwngz goemq gyaeuj,
Daihgaep nyingz daeuj lumj byajraez,
Cungqnaengh caemhcaez lumj bauq langh,
Hai mid lumj rangz soem daeuj coh,
Moz Yiz goj mbouj lau,
Aeu fwngz dangj doxdauq,
Cungq bauq nyingz daeuj mbouj haeuj naeng,
Mid some baek daeuj mbouj haeuj noh,
Moz Yiz beixnuengx caen caezhoz,
Gaem ndaej gaeu moz ut dauq soh,
Gaem ndaej hoz guk nyaenj baenz naez,
Gaem ndaej manaez yungz baenz ceij,
Gaem ndaej gangj bya nwnh baenz daeuh,
Biekyungz gaem daeuj cug gyang fwngz,
Gyoengqvunz mbouj lau dai,
Biengj dungx byaij hwnjbae,
Caemhcaez fwngz got mbaq,
Caj dizyinz daeuj coh,
Doq mbouj doengh mbouj ndoiq,
Dingdoih dizyinz mbat yawjraen,
Ndang saenz bwngyaeuj daengj,
Daengx youq lumj goenq roz,
Ga goz lumj rwz cauq,
Gyaeuj laux lumj aen loz,
Lumj moz ngunh ngaem gyaeuj,
Yaek siengj hwnjdaeuj youh lau dai,
Yaek siengj byaij dauq lau ngaiz gaj,
Yaek buet gvaq vang lau ngaiz vuet,
Yaek buet gvaq laj lau saeq laeh.
Naeqraen beixnuengx gouj cib gouj,
Bouxboux cungj dwg song fwngz byouq,
Ndwn youq lumj faex daengj gwnz ndoi,
Ndwn lumj go’gyoij daengj henz reih,
Da raeh ndongqcangcang,
Mbouj gangj vah mbouj ning,
Dizyinz youh hai din daeuj laeh,
Baezneix gyoengqde faen baenz bang,
Lumj ma bang haeuj daeuj,
Humx aeu gaeb dawz mou,
Gven dou gaeb dawz gaeq,
It bang laeh it boux,
Humx gyaeuj youh humx rieng,
Aeu dwk biengz luenh caez,
Baelawz dingj ndaej gvaq?

Moz Yiz muengh gwnz laj,
Yaepda heuh beixnuengx,
Cuengq fwngz roengz ndaw daeh,
Bae vax mba haeuxdaeq,
Dawz bae vanq hwnj mbwn,
Bienq baenz fwn baenz mok,
Fwjndaem fokfoenfoen,
Ndaem daemx namh daemx mbwn,
Iet gen mbouj raen fwngz,
Bungq naj mbouj rox mai,
Nanz faen vunz baihlawz,
Nanz faen ndaw caeuq rog,
Nanz faen ok caen gyaj,
Moz Yiz ra beixnuengx,
Caez bongh daengz laj bya,
Caez ra ndaw gamj ndoj,
Bing ngoenh mbouj rox daengz,
Gag doxfaenz doxgaj,
Cax gwq raemj gwq daet,
Yangj gwq faeg gwq bak,
Ga gwq cak gwq dik,
Mid gwq baek gwq camz,
Nangx gwq foeg gwq mbongq,
Laemx baenz gong baenz baiz,
Dai bae haujlai vunz,
Lij doxfaenz doxgaj,
Raemj roengz gen ga lai baenz gong,
Mid baek lwed bongh raemxdah hoengz,
Vuet gyaeuj doek roengz baenz ndoi lai,
Beixnuengx sim hai riu mbouj dingz,
Fwj sanq mok youh sanq,
Naeq ndaej gvangq ndaej gyae,
Bing ngoenh naeq cingcuj,
Cij rox gag doxgaj,
Hoenx mbouj gvaq boux manz,
Caen dwg nanz siu heiq,
Lienzseiz youh cienq dauq,
Siengj bauq ien bauq caeuz.

Moz Yiz daiq beixnuengx,
Doengzsim bongh ok gamj,
Caemhcaez ngiengx gyaeuj vanq lwgduh,
Ndwn soh vanq lwgraz,
Lumj mba samj roengz bae,
Lumj nae doek roengz namh,
Gag banh baenz duzdoq,
Rox mbin baenz duzdinz,
Caez bae ndat bing ngoenh.

Bing ngoenz cix miz di gveijgvaiq,
De daiq ceijndaem coq ndaw ndang,
Raed baenz bang roeg cuengq hwnj mbwn,
Gak baenz duza gvaq gwnz gyaeuj,
Mbin daeuj gokfofo,
Gyaep doq youh gyaep dinz,
Dot mbouj dingz mbouj haih(duenh),
Doq dinz baih roengz daeuj,
Miz di gyaeuj ok lwed,
Miz di fwed yaek goenq,
Miz di naeng yaek liz,
Gizgiz bungq duza,
Mbin daeuj ra Moz Yiz.

Moz Yiz rox mbouj ndei,
Lienzseiz ra beixnuengx caemciek,
Vanq rinreq hwnj mbwn,
Aen mbwn couh laepmok,
Duza mbouj rox dot duzdinz,
Rinreq goj lij dwk duza,
Dwk deng ga deng fwed,
Dwk deng hwet deng gyaeuj,
Dwk bae haeuj lwgbaed,
Naed de mengcing liux,
Mbin deuz youh mbouj ndaej,
Cungj daizngaez laj bya.

Duza cungj dai seuq,
Beixnuengx riu doxcoh,
Dinz doq dauq mbin bae,
Caemhcaez ndat bing ngoenh,
Duzdinz ndat gyaeujhoq,
Duzdoq ndat lwgda,
Bing yaek dai max luenh,
Baenqcienq cuenq laj bya,
Ra loh ra mbouj doiq,
Ra doih ra mbouj raen,
Saenz daengz nginzgyaeuj danh,
Saenz daengz hanh cungj rim,
Saenz daengz din doq manh,
Banh rim gyaeuj rim rwz,
Lumj ngwz daeuj heux ndang,
Lumj fangz daeuj geuj hwet,
Buet daengz mbwn laepmok,
Buet daengz gyok laepnyaen,
Gak boux simdaenh yaek baenz dai,
Gak boux hai bak mbouj baenz coenz,
Baenz daimoen liuxraq,
Bouxlawz gvaq gwnz lingq,
Ce noh gingq duza,
Bouxlawz buet hwnj bya,
Gaem ga bongh roengz dat,
Mbat ndeu gvengq daengz laj,
Lah lumj mbaw faex loenq,
Goenq ce ndok ce ndang,
Ce baenz fangz bangx mboq,
Lumj namj gyoq dangq biengz,
Caen siliengz mbouj gvaq,
Bouxlawz buet gvaq laj,
Aen naj lumj bwnzluenz,
Lumj raem yiengz bibuengq,
Byaij haeuj gyang oencaq,
Gyaz daengz naeng cungj bok,
Dwk daengz ndok cungj sienz,
Gaemxgienz mbouj rox hai,
Lumj vunz dai ndongj youq laj bo,
Aen hoz foeg gvaq bat,
Aen bak bongz gvaq gang,
Aen ndang bongz gvaq doengj,
Aen hwet gungj lumj nou,
Lumj gungqsou bakcauq,
Lumj ma maeuq henz feiz,
Daingaez youq gwnz namh,
Duzbyuk banh gwn ga,
Duzma banh gwnz ndok,
Duza bok naeng gwn,
Hawj aen mbwn caez haiq(yawj).
Boux buet vaiq dauqlaeng,
Lumj raemx lae roengz laj,
Mbouj cienq naj dauqlaeng,
Lumj duzgaeng lau bauq,
Moz Yiz heuh beixnuengx dauq daeuj,
Ngaek gyaeuj riuhaxhax!

Baezneix hoenx hingz ciengq,
Beixnuengx angq cib faen,
Diemj daengloengz byaij loh,
Ciengq go haeuj gingsingz,
Bauq mbouj dingz mbouj haih,
Gyoengq vunzlai daeuj ciep,
Nauhyied goencaenzcaenz,
Vuengzdaeq raen goj angq,
Gyang ranz baih daiz laeuj,
Gyoengq hak caez daeuj sai,
Cingq Huz Laiq mbouj daeuj,
Vuengzdaeq byaij haeuj henz,
Bae nem Moz Yiz naengh,
Ndaw hoz maengx haujlai!
Sai laeuj caen fwngz gingq,
Youh daenj mauhdingj hawj Moz Yiz,
Vuengzdaeq sim gag ngeix:
Boux neix goengfou lai,
Vunz gvai rengz youh cuk,
Ak gvaq guk gvaq ciengh,
Dajsiengj de guh hak,
Goj gag dingq gou naeuz,
Youz de guenj bouxmanz,
Mbouj simfanz biengz luenh.

Huz Laiq raen yienghneix,
Ndatheiq gyaeuj ok oenq,
Da hoengz baenz feiz oq,
Soh veq naj caeg yiuq,
Vunz riu de mbouj riu,
Gag haeb heuj haeb faenz,
Gag simndaem lumj maeg,
Caegcaeg haemz ndaw sim,
Cungj naemj cingj Moz Yiz,
Lij ngeix cingj vuengz dai,
Luet seiqgyaiq daengz fwngz!
Cangh Daih 5   DANG HAK

Moz Yiz geiqmaeuz cuk youh lai,
Moz Yiz aen’gvai sang gvaq mbwn,
Gwn ndaej damj duzguk,
Gwn ndaej uk duzmui,
Yungh rwi yungh doq dinz,
Dwk sinz guek wnq bing caeuq max,
Dien’yah guek raeuz ndaej onjan,
Bouxbiengz youq ndaej van youh raeuj,
Dajgyaeuj angq guh gwn,
Hawj mbwn mwnz lumj liengj,
Hawj biengz bienq ndaej ndei,
Seiqlengq cungj haenh Moz Yiz ak,
Gak boux cungj haenh Moz Yiz ndei.
Yienghyiengh miz bonjsaeh,
Vuengzdaeq goj sim fug,
Ndaw guek vunz goj riuz,
Moz Yiz ndaw ciuz dang hak guh ndaej cingq,
Moz Yiz gaem yinq ndaej goengdauh,
Caux hawj bouxbiengz gvaq ngoenz ndei,
Guh hawj laj deih vunz angq riu,
Biengz seuq dieg namh oq,
Hak soh gyoengq vunz maij,
Byaij gwnz miz vunz hah,
Byaij laj miz vunz riengz,
Bouxhak cingj gwn diengz(dangz),
Bouxbiengz cingj gwn laeuj,
Baij haeuxnaengj haj saek,
Baij byaek noh rim daiz,
Vunzlai gangj coenz soh,
Lohloh cungj naeuz Moz Yiz ndei,
Lumj goreiz goek hung,
Lumj gorungz goek laux,
Lumj go’gauj goek heu,
Lumj gobeu goek lai,
Gyoengqvunz bouxboux maij,
Seiqbaih goj riuz mingz,
Huz Laiq danding youh hozhaemz,
Siengj daengz gwnz gyaeuj laj din hwnj naenggaeq,
Lauheiq vuengzdaeq saenq mbouj gvaq,
Lah Huz Laiq mbouj hwnj,
Lumj henz daemz rong reuq,
Heuh Moz Yiz hwnj mbaek,
Lumj byaekheu ndaw suen,
Cien nienz ndaej maj moq,
Huz Laiq doq baenz vaih,
Baih liux de mingzdaeuz,
Lau gyaeuj doek roengz raiq,
Fanh daih haeu lumj haex.
Huz Laiq lienzseiz bienqbaenz yiuh laeh a,
Huz Laiq lienzseiz bienqbaenz ma gyaep gaeq,
Haeuxdaeq bienq lwgraz,
Duhngaz bienq saeqfaenj,
Gaem naeng daeuj guh noh,
Gaem noh daeuj guh bya,
Aeu sa daeuj guh ngaenz,
Aeu baengz daeuj guh gim,
Caen dungxbwn saejnyangq,
Yaek siengj dang vuengzdaeq,
Yaek siengj laeh Moz Yiz,
Aeu geiznding dangj naj,
Aeu maxloeg dang ndang,
Cang guh duz fangzsieng,
Siengj mbaet hoz vuengzdaeq,
Maeh bok naeng Moz Yiz,
Gaem geiz naengh dienh guenj dienyah,
Ra deng seizhaeuh couh doengh fwngz.

Ngoenzneix ngoenz duzlungz,
Va hoengz lumj feiz oq,
Cuengq bauq yiengjhoxhox,
Goenghoh vuengz ngoenz ndei,
Vuengz rim roekit bi,
Ngoenzneix cingj daihlaeuj,
Gyoengq hak daeuj baiq saeuh,
Ngaem gyaeuj gvih youq henz,
Hoh ciengznienz ndaej gyaeu,
Vuengzdaeq ngaek gyaeuj riu,
De geuh ga gwnz eij,
Seiqlengq yawj gyoengqvunz,
Miz bouxfaenz bouxfoux,
Bouxboux baiq ngaek gyaeuj,
Hwnjdaeuj naengh song henz,
Ndaw dienh dahsau yied okdaeuj,
Gwnz gyaeuj cap va daeuj diuqfoux,
Foux lumj roegenq mbin,
Song din mbouj nem namh,
Bak youh danq mbouj dingz,
Gyong laz sing mbouj duenh,
Cienz gvaq gai gvaq biengz,
Doengh daengz dien daengz deih,
Seiqlengq caencik daengz,
Miz boux gonq boux laeng,
Diemj daengloengz daeuj hoh,
Bouxboux doq soengq laex,
Mbangj soengq ndaej cienzngaenz,
Mbangj soengq baengz couzduenh,
Mbangj ronh soengq maxdoengz,
Mbangj soengq daengz baujcaw,
Mbangj soengq hawj meuzgim,
Vuengzdaeq sim vuenheij,
Heuh Moz Yiz bang sou.

Moz Yiz buet hwnj youh buet roengz,
Mbouj baenz soengz baenz naengh,
Nyaengq daengz mbaejhoengq gwn,
Nyaengq lumj fwn rwed gyaeuj,
Nyaengq lumj rwi haeuj rongz,
Hwnjroengz comz doxgaiq,
Dawz daeuj hawj vuengz haiq,
Vuengzdaeq haiqraen riunyumjnyumj,
Lumj va seiqgeiq ndongq dahoengz,
Maxdoengz yaek rox mbin,
Meuzgim yaek rox bongh,
Baujcaw rongh goengdienh,
Vuengzdaeq ciengznienz angq dangqmaz,
Song da ngonz mbouj yaep.

Vuengzdaeq cingq gwn laeuj,
Huz Laiq ndot daeuj daengz,
De gag raen daiznaengz(naengzganq),
Soh daengh ndaeng gwtdwt,
Soengq doiq labcuk mbwk gvaq ga,
Gwnz laj diu va veh duzlungz,
Song fwngz dawz bae baek hwnj daiz,
Hai feiz diemj dawz ndei,
Geiqmaeuz nda ndaej doh,
Gak loh cang ndaej ngaeuz(liux),
Vunzraeuz lah mbouj ok,
Baihrog lah mbouj raen,
Diemj daengz labcuk rongh gyang ranz,
Mingzdangz laux mbouj gvaq,
Vunzlai lah naeuz ndei,
Moz Yiz ngeix naeuz vaih,
Baihndaw miz yw’doeg,
Baihrog miz yw daz,
Moz Yiz lah ndaej cien leix gyae,
Moz Yiz yawj ndaej ndaw daengz rog,
Yawj raen rok(beuz) aemq coq haexma,
Yawj raen sa(ceij) hau suek daeujfeiz,
Moz Yiz yawjraen mbouj ndei gangj,
Fonj bae fonj dauq siengj ndaw sim,
Naemj sam naemj seiq youq ndaw dungx,
Lumj ma rungx bakcuaq,
Lumj byaek doengzhau ndaw suen,
Cien nienz youz vunz guenj,
Fanh bi caih vunz baenq,
Baenq baenz loek laj fai,
Moz Yiz mbouj naeuz lau vunz dai,
Moz Yiz yaek naeuz Huz Laiq caengz,
Vuengzdaeq daengh mbouj saenq,
Seizde mingh mbouj miz,
Seizde goj nanz gvaq,
Moz Yiz maeh gvaq sam,
Daihdamj siengj gangj caen,
Youh lau ngoenzlaeng de guh doeg,
Ok rog caemh diuz loh,
Cax gvej hoz gyaeuj doek,
Goenq goek youh goenq rag,
Fouj bag goenq faex roz,
Saihoz goj dai mied,
Sailwed goj dai caez,
Baezde baenzlawz gvaq?

Moz Yiz maeh gvaq seiq gvaq haj,
Maeh daengz go’gyaj bienq govaeng,
Maeh daengz daengcauj baenz raemxdang,
Maeh daengz hanq baenz roeg,
Maeh daengz goek daengz rag,
Boh deng rag roengz congh,
Boh ngaiz bongh roengz mboq,
Sei’haiz doq mbouj raen,
Seizneix baenz bauqcaeuz,
Mbouj naeuz goj mboujndaej,
Dauhleix dwg raeuz gaem,
Damcax dwg raeuz dawz,
Baengzgawq youq gyang fwngz,
Mbouj lau vunzvaih daeuj hengz yak,
Hai bak boq ndaep labcuk caez,
Huz Laiq youhcaiq bae diemj moq,
Moz Yiz boq liux baez dam baez,
Huz Laiq youhcaiq diemj baez ngeih,
Moz Yiz sim ngeix vih vunzlai,
Hai caenh liux goengfou,
Mbouj lau boux simgvangz,
Ngangz caeuq Huz Laiq dingj,
Cingj roeg gag haeuj vangx,
Cingj nyaen gag gvangh gaep,
Cingj bya gag daep haeuj sepngaeu,
Ngaeu Huz Laiq dai mied,
Hawj de lwed gag lae,
Hawj de bae baenz fangz,
Hawj nangz mboujndaej goq,
Hawj boh mboujndaej you,
Bae souj miuh guenyaem,
Caem lumj rin doek haij,
Gaiqneix youq de dawz,
Seizneix youz de rap,
De baenzneix ngaek gyaeuj,
De baenzneix haeuj loengz,
Huz Laiq roengzgvih bauq vuengzdaeq,
Lumj gaeq bae baiq nyaen,
Gvih daengz gyaeujhoq si,
Laih naeuz Moz Yiz mbouj cung’yungh,
Doiq vuengz mbouj cung’hauq,
Riu naeuz vuengz laux guh roegit,
Bit gaeq de mbouj baiz,
Cix mbouj raiz doiq hoh,
Laeuj noh de mbouj baij,
Caiq dauq daeuj guh fangz,
Guh daengz ranz doq luenh,
Guh daengz luengq gvaengh gyuk,
Gou diemj labcuk de cix ndaep,
Gou baij byaek noh de hozhaenz,
Moz Yiz sim doeg lumj sim ma,
Lah de dwg fangz mbouj dwg vunz,
Cienmonz daeuj guh vaih,
Siengj haih vuengzdaeq dai,
Vuengzdaeq seizde saenq Huz Laiq,
Heuh gyoengq bingcai cug Moz Yiz,
Cug liux Moz Yiz caiq diemj cuk,
Diemj cuk ronghcicanz,
Rongh daengz ranz doq nding,
Rongh daengz ging dow iengj,
Yaephe cix bienq yiengh,
Geizmbaw gienj hoenz ndaem,
Ndaem lumj romj lumj maeg,
Mbouj miz saek di maeq,
Mbouj miz di lawz hau,
Moz Yiz lau miz saeh,
Buekmingh hwnjbae ndaep,
Yaek gwn daep Huz Laiq,
Huz Laiq youhcaiq bauq vuengzdaeq,
Yaek siengj caenh roeggaeq haeuj re,
De heuh gya cag cug Moz Yiz,
De heuh hai feiz diemj labcuk,
De heuh haep dou ndaw doengdienh,
Fuengbienh de cingj vunz dai caez,
Moz Yiz maeh Huz Laiq gveijseij,
Geijlai mbouj wh gvaq,
Euj vuengzgva yawj ndaw,
Ra mbaw maenz yawj rag,
Hai bak ndwnj gaem heiq,
Seiqbaih cag gat caez,
Hawjbae naeuz hawj vuengzdaeq nyi,
Labcuk miz yw’doeg dwk ndaw,
Mbouj saenq dawz bae sawqsawq haiq(yawj),
Huz Laiq siengj haih vuengz dai caez,
Hawj de ndaej hwnj dienh naengh cingq,
Gaem yaenq guenj bouxbamz,
Fangz Huz Laiq sim doeg,
Cingj mwngz vuengzdaeq dawz bae hag(riengh)mou haiq,
Cingj mwngz vuengzdaeq daiq bae rungz gaeq ce,
Caenhnaeuz mou gaeq de mbouj dai,
Cingj vunzlai gaj hoiq.

Vuengzdaeq dingq le youh maeh gvaq,
Cienq naj lah Huz Laiq,
Huz Laiq naj bienq hau,
Lumj byaekhaux dungx raiz,
Lumj byaraiz bak mbe,
Lumj ieng ge oet bak,
Mboujndaej nyab diuz linx,
Mboujndaej gingx gyaeuj haiq,
Mboujndaej hai da yawj,
Haeuj baihndaw bae ing,
Haeuj din ciengz bae maeuq.

Yiuh ding mbouj gvaq roegbiq saeq,
Duzromh beng mbouj ndaej gaeqdon,
Huz Laiq ngaiz ndaq hanh gwq conh,
De cix mbouj yienh saw Moz Yiz,
Miz caeuz youq sim byoem ok hoenz,
Daengz seiz sou couh dai,
Geijlai cungj cied liux!
Vuengzdaeq heuh raeuz aeu bae sawq,
Dawz diuz labcuk daengj lienghmou,
Diemj yawj duzmou ngoenh mbouj ngoenh,
Yiuq ngoenh moumeh rox moudaeg,
Labcuk ok hoenz ndaem lumj maeg,
Dwk laep liux lienghmou,
Lumj oenq nou ndaw congh,
Mou bongh hwnj bongh roengz,
Lwgda hoengz ok lwed,
Gag buet gag laemx dai,
Bak aj lwed lae raix,
Daengx liengh dai liux caez,
Iet raez lumj lwgfaeg,
Mieng laeg lij rim lwed,
Vunz raen buet deuz liux.

Labcuk dawz bae nden roengzgaeq,
Duzgaeq rouj doq fod(ndaem),
Gyaeuj dok(duiq) roengz laj ga,
Da laepmok sizsaez,
Hoz raez baenqloekloek,
Seiqbaih doek naizsaw,
Caen daingawz liuxseuq,
Mbouj miz heuh saek sing,
Mbouj miz ning saek coenz,
Dai roengz lumj nyapnyungq,
Gutgungq dai baenz gong.

Labcuk diemj doengh naz,
Feizmbaw lah rim baq,
Bangx baq faex dai roz,
Bangx bo moz dai ngoenh,
Ngoenh baenz geij mbanj moz,
Roz baenz geij ndoeng faex,
Yiuh gwnz faex gag dai,
Feizmbaw rag roengz dah,
Rox lah gvaq gwnz vaengz,
Bya gyang vaengz dai’haj,
Gungq laj raemx dai biz,
Daiviz lumj fwjhau hoemq dah,
Yied lah yied dwglau.
Huz Laiq yak gvaq duz ma’ngauz,
Mbauq sau vunz rox liux,
Vuengzdaeq lah daengz lwgda daengx,
Vuengzdaeq lah daengz naj doq raez,
Lah daengz baklae baenz aen daengq,
Lah raen daengloengz baenz daeuhfeiz,
Baezneix mbouj miz Moz Yiz gouq,
Baeuq lan gvanbaz cungj dai caez,
Bouxsaeq bouxhak goj dairangj,
Dan lix fangz Huz Laiq,
Hawj Huz Laiq dang vuengz,
Biengz raeuz couh boekfan,
Bouxsaeq bouxbiengz youz de dub,
Roet conh lumj duzmax hwnj lingq,
Cingj vunzraeuz souh nanh,
Fanh daih nanz raen ndei,
Seizneix vuengzdaeq caen hozndat,
Gaem byaekgat dai reuq,
Gaem duzmeuz dai roz,
Gaem duzmoz dai rangj,
De dang vuengz baenz ciuh,
Cingq yiuqraen Huz Laiq simvaih,
Cingq raen Huz Laiq haih vuengzdaeq,
Cingq raen Huz Laiq dungxsaej naeuh,
Ciungq raen Huz Laiq uk haeu lai,
Lienzseiz baij bing cug Huz Laiq,
Cug saihoz coh eiq,
Seiq ga cumh seiq daez,
Dawz bae gaj vaiqvaiq,
Hai ndang youh buq dungx,
Hawj ma rungh gwn saej,
Hawj duzgaeq dot da,
Hawj duzbya gwn ngviz,
Hawj duzgvi gwn lwed,
Dai mied mbouj vunz haem,
Naengnoh faen betbaih.
Moz Yiz lwgda ndongq lumj feiz,
Da de rongh ndaej lumj aen gingq,
Cim ndaej hakgyaeq hau rox henj,
Cim ndaej ndaw benj miz yiengh maz,
Cim ndaej ndaw sa miz yienghyuq,
Cim ndaej ndaw gyoux miz yienghlawz,
Cim ndaej congh lae gaeb rox gvangq,
Cim ndaej congzan geijlai sang,
Cim ndaej congz vang geijlai cik,
Cim rox roegbit geijlai gaen,
Cim rox roeggaen geijlai cangz,
Cim rox saeu ranz miz duzgyuk,
Cim rox labcuk ndaw miz yw,
Lumj ngwzheu iet linx,
Lumj ma’nding at bag,
Bak haeb vunz cix dai,
Naiz deng vunz cix mied,
Mbouj rox buet gvaq lawz,
Baezneix Moz Yiz lah ndaej daengz,
Hozgaemz vih boh bauq liux caeuz,
Lawh raeuz Bouxcuengh gaj ngwzhaeuq,
Lawh raeuz bouxbiengz gaj ngwzheu,
Vunzlai caen heuh angq,
Dangq boux goj hozroengz,
Lumj vahoengz rim baq,
Lumj vamai rim banz,
Lumj rangzhaq rim ndoeng,
Lumj makdoengj rim suen,
Cien nienz guh fwen ciengq,
Ciengq naeuz Moz Yiz caen lingzleih,
Ciengq naeuz Moz Yiz ceiq coengmingz,
Cibcingz dwg mbauq ak,
Bakcingz dwg mbauq ndei,
Vuengzdaeq raen de miz bonjsaeh,
Lumj faexyienq bya sang,
Lumj faezgangz byang geuq,
Lumj faexleux bangx bo,
Lumj gocoengz gwnz dat,
Bak bi mbaw mbouj dai roz,
Cien bi noh lij nding,
Vuengzdaeq dwg’eiq angq lizlinz,
Cingj hawj Moz Yiz dingj Huz Laiq,
Baij de gwih max souj gingsingz,
Gaem yaenq dang boux cibsam vuengz,
Hawj daenj buhduenh dap dingjnding,
Laj din daenj haizheq,
Baij bing riengz de miz baenz bang,
Naengh daizsang banh saeh,
De cungj maeh beksingq,
De cungj dingq bouxbiengz,
Bya riengz raemx roengz raiq,
Gaeq daiq lwg ra nengz,
Yiuh daeuj gvengx mbouj bae,
Nae’hang dub mbouj sanq,
Vunz angq riengz Moz Yiz,
Miz sim riengz hak moq,
Bouxbing bouxbiengz doq simhai,
Vunzlai haeuj gingsingz,
Cinjdingh ra Moz Yiz,
Miz vunz daeuj banh saeh,
Goj daeq(byaij) coh Moz Yiz.
Gwnz miz vunz riuz haj,
Laj miz vunz riuz cib,
Lumj bid mbin rim geuq,
Lumj roeg heuh rim bo,
Bouxcuengh ranzrnaz doq roxnaj,
Dienyah gwnz laj goj roxndaq(rox),
Rox de Moz Yiz dwg vuengz raeuz,
Rox de Moz yiz dang daeuz vih beksingq,
Moz Yiz haeuj ging vih bouxbiengz.
Ranzcien de mbouj youq,
Bakbaeuq de mbouj hai,
Gyang gai de mbouj liuh,
Miuh laux de mbouj haeuj,
Gingq gaeuj ngaeuz mbouj aeu,
Aendaeu de mbouj naengh,
Gwn raemx de gag daek,
Gwn byaek de gag gvaix,
De byaij gwnz byaij laj,
Byaij gvaq rij gvaq dah,
Lah lumj boux dawz vaiz,
Haiq lumj boux saeq raeh,
Dinbuh coq uq naez,
Ndaw buh dawz faen nya,
Bwn da miz raemxraiz,
Byai byoem miz fwnmoenq,
De doq baenq banh biengz,
Caemciek banh daihsaeh,
Yienghyiengh maeh haeuj sim,
Naemj hawj beksingq youq ndaej onj,
Donqdonq gwn ndaej raeuj,
Mbouj you caeg rox bing,
Hai dou ninz onjan,
Hawj raen van daengx ciuh.

Cangh Daih 6   NIK DAENGNGOENZ

Moz Yiz youq ndaw ging,
Lumj roeg mbin liz baq,
Lumj bya diuq liz dah,
Lumj mbaj mbouj raen va,
Hai da lah ndaw singz,
Cibcingz mbouj onjan,
Mbouj raen van raen mih,
Miz boux ninz lumj mou,
Miz boux youq lumj baed,
Rox gwn naed haeux hau lumj faiq,
Rox gwn gaiq noh hom lumj gyoij,
Rox gwn oijmoih van lumj diengz,
Rox gwn aen dieng(sihgvah) liengz lumj raemx,
Gwn liux naemj guh fangz,
Youq gyang ranz caux doj,
Youq laj loh caux biuz,
Liuj gyang gai guh caeg,
Mbouj miz saek loh ndei,
Mbouj guh ndaej saek yiengh.
Vih vuengzdaeq mbouj cingq,
Mbouj dingq Moz Yiz naeuz,
Couh miz cib boux guh cib saek,
Couh miz caet boux guh caet yiengh,
Roengz biengz haep biksingq,
Gaem yaenq haih bouxbiengx,
Ra aeu liengz aeu suiq,
Aeu moegloih daeuj laeh,
Dwk daengz gaeqboux dai,
Haih bouxbiengx mbouj noix,
Suiq beksingq naek lai,
Miz boux sai’hoz raek,
Miz boux daemjndoet dai,
Biengz vaih vunz cix ienq,
Vuengz bienq vunz cix naeuz,
Gingsingz haeu baenz haex,
Dang saeq ndaengq lumj nyouh,
Moz Yiz yied youq yied simcit,
Siengj roegbit mbin baenz bang,
Siengj aeu hanqgwiz mbin baenz hangz,
Siengj aeu vuengzciuz bienq gvaq ngeih,
Moz Yiz okeiq riengz bouxbiengz.

Baengz hau roengz liuh dienh,
Lienzseiz bienqbaenz ndaem,
Moz Yiz miz yaenq gaem,
Buenq faen cix mbouj bienq,
De yax mbouj gwn ien,
Doj cienz de mbouj gaeuj,
Sau bouxgun mbouj ngah,
Haih vunz yax mbouj coux,
De dwg boux vuengz ndei,
Vih gyoengqvunz banh saeh,
Gag maeh gag mbouj an,
Yienh buen dauq dieg raeuz,
Lumj max mij loengzdaeuz,
Sim caeux buet ma ranz,
Ngoenz naengh sim gag fanz,
Hwnz ninz nanz ndaej ndaek,
Benj mbonq raek geij gaiq,
Diemx moq vaih geij fan,
Gouj hwnz da mbouj laep,
Cib haet da mbouj hai,
Ngaiz daengz lwgda foeg lumj gyaeq,
Vunz naeq raen cix lau.

Hak bauq hawj vuengzdaeq,
Vuengz yax maeh mbouj doeng,
Duzngwz bienq duzlungz,
Hab vuenyungz cij doiq,
Vihmaz hwnzngoenz hoiz,
Beg daekcoih daihsaenz,
Roxnaeuz noix ndangdaenj,
Roxnaeuz gimngaenz ca,
Roxnaeuz gyadangq siuj,
Roxnaeuz giuh daiq saeq,
Roxnaeuz maex caengz miz,
Vuengzdaeq naeuz hak nyi,
Ciuqgoq de ndei di,
Vuengzdaeq gangj yienghneix,
Hak lienzseiz banh daengz:
Soengq gim youh soengq ngaenz,
Soengq ndangdaenj buhbauz,
Dauqlaeng youh soengq aen giuhva,
Soengq haj dah lwgsau,
Soengq hawj baenz dauq cib fungh ranz,
Baih ndaw an mbonqlungz,
Duzlungz diu song bien,
Yien Moz Yiz haeujbae.

Moz Yiz veqveq gyaeuj,
Naj nyaeuq baenz lwgndeiq,
Heiq rim dungx rim saej:
Vuengz neix de mbouj dang,
Nyienh ma ranz caeuq maex,
Doengzcaez gvaq ndwenngoenz,
Mbouj lau hoj lau haemz,
Gwn raemx goj raen van,
Mbonqlungz an hawj de mbouj ngah,
De aeu ma ranz ninz mbonqfaex,
Hawj gim de mbouj naeq,
Hawj maex de mbouj aeu,
Couzduenh de mbouj lingx,
Dan hingq buh baengzfaiq,
Dan maij gyaeb saiva,
Maij mbanjrungh mbanjbya,
Maij ma ra beixnuengx,
Maij muengh raen vunzmbanj,
De danh ninz ndaej ndaek,
Sikhaek loq ma ranz.

Haemh ndeu de ninz loq,
Yawj raen boh ma ranz,
Fwngz boh dawz gorangz,
Cienq ndang bienq go’ndoek,
Goek laux byai mbouj raez,
Ngamq ndaej sam cik roek,
Boh soek baenz duzmax,
Coq laj de rox sangj,
Moz Yiz hamq ga gwih youq gwnz,
Max couh mbin hwnjdaeuj,
Gyaeuj daem daengz liengz ranz,
Fan ndang doek roengz max,
Moz Yiz mbat doeksaet hai da,
Ndiu dauq max mbouj raen,
Cingq raen naj mbonq miz diuz bien faexndoek,
Soek ndaej raeuzrwdrwd,
Mbouj mbwk cix mbouj saeq,
Mbouj raez cix mbouj dinj,
Cingqcingq am cik roek,
Moz Yiz yawj goek bae coh byai,
Youq caiq lumh byai daeuj coh goek,
Suenq loek ndaej gim ngaenz,
Lumj baenz gip ndaej bauj,
Cienqdauq aj bak riu,
Fwngz mbat yaengx diuz bien,
Lienzseiz bienqbaenz max,
Seiq ga saet gwnz namh,
Song fwed dam gwnz ndang,
Gyaeuj gwnz ngiengx hwnj mbwn,
Moz Yiz diuq hwnj max,
Aj mbin ok ciuzdingz,
Mbin lumj rumz lumj fwj,
Bwq gvaq gouj caengz mok,
Mbin ok gouj caengz mbwn,
Mbin gvaq dah gvaq haij,
Mbin gvaq gyaiq gvaq biengz,
Mbin gvaq gouj goengq bya,
Mbin gvaq gouj diuz lueg,
Mbin ma roengz dieg raeuz,
Mbin haeuj mbanj Bouxcuengh,
Bongh haeuj henz ranzhaz,
Moz Yiz diuq roengz max,
Max dauq baenz diuz bien,
Bien raek coq gwnz mbaq,
Byaij daengz laj monzlaeuz,
Monzlaeuz gven ndaej maenh,
Gwnz laj laepngaungauj,
Ranzcauq caemrikrik,
Malwg cix mbouj raeuq,
Gaeqboux cix mbouj haen,
Ndaw mbanj caemngaujngauj,
Bae dauq ndaejnyi ndungjndingq heuh,
Moz Yiz diuq gvaq ciengz,
Haeuj ranz heuh nuengx hai bakdou,
Gyaeujyah gek nanz youh doxbungz,
Beij gwn nohlungz lij raen van.

Iengcoengz ndongq youh ndongq,
Daeng rongh goj mbouj beij,
Dahva sim vuenheij,
Haemhneix feiz rox riu,
Riu Dahva naj hau,
Hau luenz lumj aen gyaeq,
Riu Dahva naj maeq,
Maeq ndei gvaq va’dauz,
Suandei gvaq dienyah,
Moz Yiz lah ndaej da mbouj yaep,
Dahva cingzngeih naek youh na,
Gvanbaz miz yienzfaenh,
Ndaej baenz doiq yaemyieng,
Doxriengz youq gwnz raemx,
Haethaemh mbouj lizhai,
Lumj byai faex caemh ngaz,
Lumj go’haz caemh rag,
Lumj byaekgat caemh mbaw,
Lumj raemxsaw caemh mboq,
Lumj go’ngox caemh ngeiq,
Gak nanz geijlai bi,
Sim lij geiq daengz nuengx.

Moz Yiz cam Dahva,
Cam buen bya buen haij,
Cam gaij ndoi guh naz,
Cam gaij baq guh reih,
Gyaeujyah caez caemciek,
Aeu gaij biengz raeuz ndei,
Gaij ndaej biengz raeuz roen loh gvangq,
Gaij hawj biengz raeuz byang sang baenz bingzdeih,
Gaij hawj biengz raeuz reihlingq baenz doenghnaz,
Gaij hawj biengz raeuz mak rim bya,
Gaij hawj biengz raeuz bya rim daemz,
Gaij hawj biengz raeuz haeux roenx cang,
Haeuxyangz roenx gyang gai,
Gaij hawj biengz raeuz vaiz rim bo,
Gaij hawj biengz raeuz moz rim baq,
Gaij hawj biengz raeuz max rim doengh,
Gaij hawj dieg raeuz faex rim ndoeng,
Gaij hawj vunz raeuz dungx mbouj iek,
Gaij hawj biengz raeuz biek rim ranz,
Gaij biengz mbanjcuengh gyoij rim ndoi,
Gaij hawj biengz raeuz oij rim reih,
Gaij hawj biengz raeuz gaeq rim loengz,
Gaij hawj biengz raeuz bit rim roengq,
Gocoengz goj ok va,
Gosa goj baenz baengz,
Bangx bo hom makgak,
Bak lueg hom dangzrwi,
Mbi mui coq rim loengx,
Makdoengj rim ndoi sang,
Makgam rim bangx baq,
Hawj dienyah riuzmingz,
Gyaeujyah caez miz sim,
Lienz haemh buen bya caux haij guh reiz naz,
Moz Yiz fwngz gaemh namh,
Diegnamh loemq roengzbae,
Gaemh gwnz ndaej raih naz,
Gaemh laj ndaej baenz doengh;
Dahva raen sim maengx,
Ndwn youq henz gwq riu,
Moz Yiz diuq geij diuq,
Gumz din biu raemx baenz aen mboq,
Aen bo loemq gumh bienqbaenz daemz,
Raemx ga riumbwtmbwt,
Bya gag diuqsasa.
Gyaeujyah rou doxcoh,
Soh yiuq sim gag maengx,
Daengz byongh hwnz het ma.
Moz Yiz ma daengz ranz,
Gaeq haen sam sauh gvaq,
De ra aeu aen gyoux,
Hoij youq bak congh geuq,
Caj de ninz dauq ndiu,
Hai da yiuq aen gyoux,
Aen gyoux cingq angj di,
De lienzseiz vaiq hwnj mbonq,
Gipmuengz daeuj cang ndang,
Dahva bang daenj bauz,
Youh dauq bang daenj mauh,
Bakcauq daek raemx bang swiq naj,
Youh ra rong ndoek bau haeuxnah(haeuxcid0,
Youh ra daeh coux faengx,
Gyaeujyah gaem fwngz yiunyumjnyumj,
Song vunz couh biek liz.

Moz Yiz ok dou couh hwnj max,
Duz max mbin gvaq cien goengq bya,
Duz max mbin gvaq fanh diuz dah,
Mbin ma ndaw ciuzdingz,
Ma daengz ciuzdingz vunz caengz hwnq,
Gwnz laj caemrwkrwk,
Mehmbwk bouxsai cungj lij ninz,
Caemh raen laux ndeu dawz daengloengz,
Byaijbyaij soengzsoengz ndaw goenghdingz.
Dingqnyi dokdok haj sing mbwn cingq rongh,
Bouxgaenz het hwnj mbonq,
Bouxgik caengz fonj ndang.
Vuengzdaeq gwnz dienh ngiengx gyaeuj yiuq,
Dan riu boux ndeu dwg Moz Yiz,
Daeuj daengz naj vuengz couh gvih baiq,
Vuengzdaeq sim hai haenh de ndei!
Caj daengz vunzlai cungj daengz caez,
Vuengzdaeq daeuj diemj mingz,
Diemj daengz bouxgik ngamqhaeujdaeuj,
Faex fad gyaeuj cingjnaeng,
Miz di ndang lwed biusangsang,
Miz di caekhaex naeng cungj liz,
Ienq dai ienq lix gouz diendeih,
Moz Yiz gag ngeix youh gag riu,
Vuengzdaeq yiuq gyoengq hak fwngz yinx,
Couh dwg Moz Yiz daihit mingz!

Moz Yiz haemh bae haet cix dauq,
Bouxlaux goj mbouj dwen,
Bouxbiengz goj mbouj rox,
Vih ndoj naj vuengzdaeq,
Lau bouxsaeq simdoeg,
Haeuj rug laeglemx ra Dahva,
Gyaeujyah cawjeiq sang,
Gyang hwnz bae buen bya,
Mbwn nda rongh cix dauq.

Moz Yiz bae dauq geij ndwen lai,
Hai bya geij bak haemh,
Guh daengz biengzcuengh doengh bienq gvangq,
Guh daengz lueg vangq(hoengq) bienq baenz naz,
Guh daengz bya sang bienq baenz reih,
Seiqlengq ndaem miz mak,
Bak lueg ciengx miz moz,
Henz bo rim faexndoek,
Goek mboq miz raemx lae,
Moz Yiz bae lawz miz riz din,
Lwed doek gwnz rin miz va oq,
Hanh coq roengz ndoi miz va hai,
Moz Yiz dauq lai dieg bienq moq,
Raemxmboq lae bak nga,
Lae baenz dah baenz haij,
Gvanbaz yied yawj yied dwg maij,
Haetromh hai din gvan bae ging,
Haemhmomj gvan gwih max mbin dauq,
Bouxlaux lwgngez goj mbouj rox,
Gvanbaz laeglemx ndoj vunzlai,
Dahva daraiz naj youh nyaeuq,
Daengz donq haeux mbouj ngah,
Vunz lah dungx de rangj,
Bouxboux gangj vah’iu,
Riuz gwnz youh riuz laj,
Naeuz Dahva sim lai,
Yaek baenz rwix baenz ndai,
Luenh naeuz Dahva baenz iugvaiq,
Dinghvaiz de luenz luk(gyuek),
Ngoenzlwenz raeuz raen liemz goenz gwt,
Ngoenzneix raeuz raen gwt goenz liemz,
Bouxboux yiemzheih de lanzcienh,
Meh dwen daengz couh ndaq,
Ndaq de bak raeh luenh gwn dungx cix rangj,
Ndaq de bak vangq luenh gangj cix baenz saeh,
Ndaq de rieng raez gvaq rieng max,
Dawz naj haeuj congh naez bae coq,
Vaizcoh ra vaizdaeg,
Da mbouj miz lwgbaed,
Yienghneix bae guhcaeg,
Umj aen faeg guhvan,
Mbouj goq ndang goq noh,
Youq soh goj baenz ya,
Laep da gwn nou naeuh,
Haemh gwn caeuz ndaq caet,
Haet gwn ngaiz ndaq bet,
Ndaq daengz gyaeuj get naizsaw doek,
Ndaq daengz goek linx cix yaek goenq,
Dahva coenz gyoet coenz cienh geiq roengz sim,
Dahva coenz haemz coenz doeg lingx aeu caez,
Yienghyiengh maeh ndaw sim,
Seizseiz goemq ndei bak,
Hai bak lwnh coenz ndei,
Naeuz ndeindei hawj meh:
Lwg mwngz Moz Yiz gwih max saet hamj bo,
Lwg mwngz Moz Yiz gwih max mbin hamj geuq,
Laepdingh heuh hai dou haeuj ranz,
Gaeq haen ngux bae ging,
Gyang haemh ndaej caemh ninz gangjgoj,
Gyang haemh ndaej doq swiz caemciek,
Haemhlawz ronghndwen singj,
Caemhdoiq gwn bingj bae buen bya,
Caemhdoiq gaem cax bae hai reih,
Vihliux mboujndaej hawj vuengz dwen,
Vihliux mboujndaej hawj biengz rox,
Cingqcox mboujndaej naeuz hawj mwngz,
Cingj mwngz mbouj luenh ndaq,
Aeu lah hai ciuhlaeng,
Aeu lah daengz ciuhlaenj,
Mbouj naengz luenh gangj lai,
Saenq mwngz lwgsai caeuq lwgbawx,
Gaej aeu saenq coenz vunz,
Gaej luenh cungz coenz wnq.

Gwqde bouxyah lij caengz saenq,
Naeuz gingsingz lij gyae,
Bae dauq geij cien leix,
Yienghneix aeu maz ndaej bae dauq?
Lauq meiq fat liux non,
Rongmbon(rongndaij) suek faengx naeuh,
Naeuz bouxlawz ndaej saenq,
Yah mbouj dingq coenz caen.
Dahva dingj mbouj ndaej,
Dahva maeh mbouj doeng,
Roengz fwngz guh haiz moq,
Roengz fwngz doq haiz baengz,
Guh haiz baengz daej cien,
Cien duk youh fanh gep,
Ce congzrok guh haiz,
Ce baengz moq moed raih,
Ce congzfaiq gyau daz,
Ce gaen va mbouj goq,
Soh ding haiz gouj cim,
Siuq giuj nding giuj laeg,
Daeb geij caengz baengzmbat,
Gap geij caengz baengzyungz.
Bae gwnz fwngz goj daiq,
Byaij roen fwngz goj dawz,
Seizlawz miz vunz cam,
Couh naeuz gvan ndiep baz,
Couh naeuz baz ndiep gvan,
Caen ndang guh haiz moq,
Guh haiz moq gouj cim,
Hawj gvan daenj bae ging,
Hawj vunz cim dwg’eiq,
Hawj beix cim dwghaenh.

Dahva guh daengz hwnz daengz haemh,
Laj daengz hwnj haiz moq,
Gyoq daeng doek deng fwngz mbouj rox,
Moz Yiz ma ninz goj mbouj raen,
Gaeq haen sienz de yo haizhe,
Gaeq haen deih vuenh haiz deuz,
Hawj vunzlai yiuq guh baengzcingq,
Hawj yah de cim guh baengzgawq,
Dawz hwnj ga he ndeu,
Aeu baengz heux song gyaeuj,
Dwk haeuj rug yah ce,
Ranzrongh hawj de raen baengzgawq,
Caiq naeuz hawj de nyi,
Hawj de saenq naeuz caen.

Din mbwn ndaundeiq rongh,
Dahva hwnq gonq cawj haeuxngaiz,
Youhcaiq haeuj lueg ra byaekmou,
Mboujndaej soengq gvan ok bakdou,
De gven dou cix byaij,
Mboujndaej nai saek mbat,
Youz gvan gag ok dou.

Moz Yiz yawj conghcueng,
Muengh raen aen gyoux ndongq,
Rox dwg ranz yaek rongh,
De cix conq hwnjdaeuj,
Ngaem gyaeu ra naj mbonq,
Song da fonj guh aen,
Gaeuj raen haiz moq lumj fungh mbin,
Gaeuj raen din’giuj haiz sei heux,
Geuj baenz da duzdoq,
Naj haiz oq va’dauz,
Daejhaiz hau lumj ngaeux,
Gaeuj lai raen ndei lai,
Gaiqneix dwg Dahva dinfwngz,
De guh vunz ndiep gvan,
Ndaw ranz miz haiz moq,
Rox hawj gvan daenj ndei,
Song din cingq aeu daenj haeujbae,
Youh geiq dauq ngoenzlwenz doengxhaemh,
Mbouj dwg daenj haizmoq,
Song din doq daenj he,
Seizde vuenh haiz daenj,
Daengz ging vunzlai rox,
Aen ceiz roh liux sim,
Aen bingj gyoengq liux bae,
Daengz dangqnaj vuengzdaeq,
De naeq mbouj yungzcingz,
Dwk daengz mingzdaeuz baih,
Saivaih liux simgei,
Moz Yiz ngeix bae youh ngeix daeuj,
Couh mbouj gamj daenj haiz,
Youhcaiq ra ga he,
De ra doh ndaw rug,
Ra guggeh henz dou,
Seiqlengq cungj ra caez,
Ngamq ndaej ga he youq gyaeuj mbonq,
Ra daengz ranz yaek rongh mbouj raen,
Ndang saenz gen ga boenq,
Aeu naezloemq daeuj cai,
Aeu namhhaj daeuj gyaux nyaenj haiz,
Caiq nyumx de mijcauq,
Mbouj raen namhnaez hau,
Mbauq sau yawj mbouj ok,
Simdoeg yawj mbouj raen,
Baenzneix Moz Yiz angq,
Ngamq yaek ganj bae ging,
Daengngoenz nding hwnjdaeuj,
Yawj daeuj simdaeuz diuq,
Yiuq daeuj ndang gag saenz.

Baezneix bae gaenq ceiz,
Seizneix bae baenz vaih,
Hawj hak lai roxnaj,
Baenz saetnaj liux caez,
Ngeix lawz mbouj baenz lawz,
Dawz fwngz hoemq daengngoenz,
Hawj de dauq roengzbae,
Hawj mbwn mboujndaej rongh,
Hawj mbwn fonx mbwn laep,
Gyang haet bienq gyang hwnz,
Hawj vunz ninz ndiu ngeih,
Gaeq lij haen lumj gaeuq,
Youz de daeuj guh baenz haiz he,
Ndei de langh anmax,
De ak gvaq baed sien,
Hoemq ndaej daenngngoenz senj doxdauq,
Gauj ndaej mbwn rongh bienq mbwn laep,
Bienq cib saek gouj yiengh,
Guh daengz biengz doq fonj,
Guh daengz mbonq doq nding,
Guh daengz gingsingz luenh,
Guh daengz vuengzdaeq goj saetdiuq,
Aeu aen gingq daeuj ciuq,
Aeu fouq da yanxciuq daeuj lah,
Ciuq lah coh baihdoeng,
Miz fwjhoengz fwjhau,
Miz fwjlaux fwjiq,
Mbin fih gvaq gwnz dah,
Mbin lah gvaq gwnz raiq,
Haiq raen biu bae youh biu dauq,
Biu dauq baenz gyaepsae,
Biu bae baenz gyaeplinh,
Laj din hai vamai,
Baihgwnz ut lungx heux,
Gyeuj baenz faiq doxdaz,
Va baenz ndundeiq yaep,
Mbouj miz saek di ndaem,
Mbouj raen saek di sieng,
Biengz lij onj lij an,
Fanh yiengh van lumj gaeuq.

Ciuq daengz mbiengj baihsae,
Fwj hau raez baenz faiq,
Caemhcaez gaiq gwnz bya,
Baenz sa suek labcuk,
Baenz baengz duk geizlungz,
Rumz baet hwnj baet roengz,
Baet hwnj baenz daengloengz,
Baet roengz baenz makgeu,
Heux baenz rieng roeggut,
Ut baenz rieng duzfungh,
Rumz caeuq fwj doxlaeh,
Bae miz hau miz heu,
Diuz miz henj miz nding,
Cibcingz raen ndei haiq(yawj),
Gaiqgaiq cungj dwg ndei,
Mbouj miz saek seiz saek yiengh vaih.

Ciuq daengz mbiengj baihbaek,
Miz saek maeq saek nding,
Din mbwn bingz gwnz haij,
Haiq lumj diuz cag maeg,
Daep gwnz laj doxgap,
Hab mbwn nah doxbungq,
Ndei gvaq vunz bit veh,
Veh raemx heumbitmbit,
Roegbit mbin gvaq gwnz,
Veh mbwn ndaem baenz romj,
Fwj fonx mbin bae caez,
Mbouj miz yienghlawz ca,
Mbouj miz yienghmaz dangj,
Mbouj miz fangz iucing,
Mbouj miz bing yoekyau.
Vuengzdaeq ok rog daeuj,
Youh biemq yawj baihnamz:
Mbwn lienz namh laepmok,
Bak gyok miz max langh,
Henz mbanj miz vunz byaij,
Baih rog miz fwj gyaemq,
Miz vunz nyaenj namhnaez,
Miz vunz daeh mijcauq,
Baet bae baet dauq guh haizhe,
Miz daeuhfeiz samj naj,
Miz namhhaj samj fwngz,
Fwngz de hoemq bae coh daengngoenz,
Daengngoenz lienzseiz doek roengzbae,
Vuengzdaeq cungjlij ciuq,
Mbouj yiuq raen cingcuj,
Mbouj rox dwg vunz daeuj hengz manz,
Roxnaeuz dwg fangz fat iucing?
Iucing mbouj gaeb dieg mbouj an,
Ok fangz mbouj laeh biengz mbouj bingz,
Vuengzdaeq roengzlingh diemj mingz yawj,
Hawj diemj boux neix dwg bouxlawz.
Heuh bouxhak diemj bouh,
Yiuq bouxlawz caengz daeuj,
Yiuq bouxlawz naj hau,
Yiuq duzlawz naj bienq,
Hawj de cienq naj daeuj coh mbwn,
Hawj de ndwn youq dingh,
Hawj de nginh ok caez.

Moz Yiz coengmingz dinfwngz ruq,
Guh ndaej ga he dauq baenz gouh,
Laj mbwn mbouj miz boux beij de,
Daenj he gwih max mbinfwxfwx,
Mbin gvaq fwj gvaq mbwn,
Bae daengz ndaw ciuzdingz,
Moz Yiz yamq din bae baiq vuengz,
Vuengzdaeq diemj mingz daengz cibngeih,
Seizneix Moz Yiz ngamq haeujdaeuj,
Vuengzdaeq gaeuj youh gaeuj,
Mbouj raen naj bienq rox ndang saenz,
Ndwn youq baenz bouxhak,
Caen bak ndei vunz soh,
Vuengzdaeq mbouj rox de guh fangz,
Heuh gyoengq hak baenz bang,
Bae gvangh gvaq bangx lingq,
Heuh daenj he benz dat,
Heuh daenj mad benz bo,
Heuh byaij goz gvaq rij,
Heuh doxbeij vaih dah.
Moz Yiz lah mbouj an,
Gyajcang naeuz dungx in,
Mbouj siengj hai din byaij.

Vuengzdaeq yawj ndaej ok,
Ga he org mbouj doengz,
Hwnjroengz siengj youq sim,
Da cim coh Moz Yiz,
Miz rengz youh damj laux,
Bak yiengh mauh gvaq vunz,
Lienh suj fwngz goenq liux,
Cag heux ndang goenq caez,
Lwgda ngonz ndaej gyae,
Ndaw sim vunz miz maz,
De goj lah ndaej ok,
Ndaw ndok coq miz gim,
De goj cim ndaej raen,
De ndaep ndaej daengngoenz,
Mbwn rongh baenz mbwn laep,
De yoek roengz nduandeiq,
Viq ndaej roengz ronghndwen,
Cien yiengh de goj rox,
Bak yiengh de goj sug,
Lauheiq gungqrug bienqbaenz bya,
Lauheiq duza bienqbaenz fungh,
Lauheiq gaeqnumh baenz gizlaenz,
Lauheiq duznaenz baenz mbungqmbaj,
Lauheiq maxlwg sang gvaq dongh,
Lauheiq vadongz nding gvaq goek,
Lauheiq rangzndoek some gvaq mbaw,
Daj ndaw ciemq vuengz goj yungzheih,
Yaek ceng geivuengz goj ndaej caez.

Vuengzdaeq ngeix daengz naenggaeq hwnj,
Vuengzdaeq maeh daengz bwnda roz,
Cix dauq lox Moz Yiz,
Miz loeng hawj nginh soh,
Moz Yiz goj rox daengz,
Vuengzdaeq naj ndaem youh simnaeuh,
Mboujndaej ciengx bouxhak simcingq,
Mboujndaej dingq bouxvunz simsoh,
Ndwn soh mbouj maij gangj,
Ngiengx gyaeuj youq dinghdingh,
Dingfaz dok mbouj lau,
Faenzrauq coeg mbouj heiq,
Capeiq riu coh mbwn,
Bak boq rumz coh namh.

Vuengzdaeq buenx youq henz,
Raen dwgrengz raixcaix,
Yawj lai gyaeuj dot lai,
Fatlingh hai bak cam:
Geih max mbin sang bouxlawz gyauq?
Daengngoenz doxdauq bouxlawz loengh?
Mbonq namh guh he bouxlawz caux?
Mbwn hau mbwn laep bouxlawz gyongz?

Seizde Moz Yiz cix roxnginh,
Yaek gangj cingqging goj dwg famh,
Mbouj han cingqging goj dwg loeng,
Veq hoz roengznaj mbit gvaq vang:
Geih max mbin sang duzbyaj gyauq,
Daengngoenz doxdauq dojdeih loengh,
Mbonq namh guh he beksingq caux,
Mbwn hau mbwn laep bouxlaux gyongz.
Vuengzdaeq cam mingz goj mbouj rox,
Yaek siengj gwn noh miz bak gaen,
Yaek gwn naeng dungx miz baenz laep,
Yaek gwn daep vunz miz baenz aen.
Gwn liux ndang saenz youq mbouj onj,
Gyang hwnz ninz mbonq ngaiz fangz ram,
Gyang ngoenz youq sang ngaiz byaj bag,
Conq roengz laj sat ngaiz ma gamz,
Ra ranz mbouj miz youq,
Ra mbonq mbouj miz ninz,
Daeb sinz roengz laj rij,
Daeb siz roengz gwnz namh!

Vuengzdaeq dingq liux couh fatlingh,
Minghhoenz mbin bae sam ciengh sang,
Aen ndang baenqcienq lumj ma bag,
Aj bak heuh bing daeuj vaiqvaiq,
Gaiq Moz Yiz gvaq dah,
Lah gaeuj he Moz Yiz,
Yawj de ndei rox vaih,
Haiq dwg naeng rox namh.
Bang bing lwgda nding,
Siengj sing(ceng) aeu goengmingz,
Cing Moz Yiz bae vaiq,
Byaij gvaq dah yaemzyaemz,
Guh daengz ga doh ndaek(dumz),
Guh daengz aek doh dumh,
Rag vunz bae lumj moz,
Moz Yiz ga ndeu dwg namhnaez,
Yied bae raen raemx namh yied nyaih,
Nyaih bae nyaih dauq luet roengz dah,
Hamj gvaq dah bae lij ga ndeu,
Mbouj beu(daekcoih) mbwn rox namh,
Mbouj famh vaiz rox max,
Vuengzdaeq maenj aeu gaj,
Vuengzdaeq cax yaek faenz,
Haeb daengz heuj yaek goenq,
Boenq daengz hanh heu biu,
Hak iu youq henz yawj,
Muengh hawj gaj yaemzyaemz;
Miz di siengj daengz naeuz saeh iq,
Raemxrij mboujndaej naeuz raemxdah,
Mbouj dwg famh fap goj luenh gaj,
Gvaq gwnz gvaq laj bouxbiengz caengz.
Moz Yiz ndwn daengx naj mbouj bienq,
Yienghneix mbouj suenq famh gaiqmaz,
Cax daet ngaz lij ngad,
Cax gat ngeiq lij did,
Mid yoeg goek lij heu,
Mbouj beu youh mbouj famh,
Dai ndang goj mbouj heiq,
Viq ndok goj mbouj you,
Youz vuengz vut roengz vaengz,
Youz vuengz gyaeng roengz dah,
Duhngaz mbouj miz namh goj ngad,
Gimsienq mbouj miz rag goj daz!
Hai da coh vuengzdaeq,
Yiuq de baenzlawz hengz.
Vuengzdaeq youq dangqnaj Moz Yiz,
Caen lumj duzgvi youq laj namh,
Duzdinz douh youq gwnz duzgvi,
Mwngz gamj iet gyaeuj gou gamj ndat,
Yiuq mwngz cukcak geijlai nanz.

Vuengzdaeq naemj lawz mbouj baenz lawz,
Ciuq yawj gienh saeh neix nanz banh,
Yaek naeuz famh mbwn leix mbouj bienh,
Yaek naeuz famh biengz leix mbouj dangz.
Dang vuengz bonjlai sim mbouj cingq,
Yaek aeu mingh vunz goj yungzheih,
Couh ngeix Moz Yiz vunz rox bienq,
Aeu hawj de dai dauq mbouj ndei,
Lienzseiz heuh bing daeuj baenz bang,
Ganj daeuj cug gen ga Moz Yiz,
Lij aeu cagfaz cug gwnz gyaeuj,
Dwk haeuj sam caengz ranz lauzlaep,
Dwk haeuj caet caengz ranz lauzdumz,
Hawj vunz ndaej ndwn mboujndaej naengh,
Gyang hwnh ndaej maeuq mboujndaej ninz,
Cingj ndaej vunz hoj youq,
Hawj bouxvunz yaek dai.
Heh noh Moz Yiz goj mbouj you,
Daet gyaeuj Moz Yiz goj mbouj lau,
Naengh lauz caemh dangq naengh mienzdauq,
Gyaeuj doek caemh dangq roeg rox mbin,
Song din ndongj gvaq faz,
Song ga ndongj gvaq hang,
Aen ndang lumj luengz couq,
Fouq da lumj gim hamh,
Song gen banh ndaej ranzlauz raek,
Song ga daeb ndaej ranzlauz hai,
Caiq dauq biengzcuengh guh baez ngeih,
Suenqgeiq caeuq vuengz daeuq daengz dai!


Cangh Daih 7   GO’NDOEK SIEN

Geizlaenz dauq hwnj bya,
Duzngieg ma roengz congh,
Moz Yiz dauq biengzcuengh,
Beixnuengx mbanjmbanj angq,
Meh saet lwg liuh mbanj,
Boh biek lan ra youx,
Ciengq heiq ciengq sei mbouj yungh dwen,
Docih dien caeuq deih,
Seiqlengq cungj angqhoh,
Hwnzngoenz roq gyong laz,
Gwnz laj yiengj cungqnaengh,
Sim vunz nding gvaq feiz,
Caezgya hoh Moz Yiz,
Haenh de banhfap ndei,
Caemhcaez naeuz de miz damjliengh,
Daengx biengz gangj de bonjsaeh ang,
Sik malangz aeu ndok,
Dok duzguk aeu daep,
Gaeb duzyaen aeu naeng,
Gaenx duzdangh gwn lwed,
Gwed duzngieg heux ndang,
Mbouj lau iu lau fangz,
Mbouj lau vuengz lau hak,
Dingj ndaej bakcungq caeuq bakcax,
Gaj ndaej guekwnq bing baih caez,
Gaiq ndaej biengz raeuz oq lumj va,
Miz daemz youh miz naz,
Miz bya youh miz haeux,
Miz laeuj youh miz dangz,
Mbouj un caeuq Moz Yiz caemh ranz,
Dan yienh nem Moz Yiz caemh mboq.

Gyawuj mbanj laj goraeu,
Gyoengqraeuz laeb miz miuh,
Ngoenzneix daj caiciuq,
Naj miuh vunz cungj rim,
Sing bauq naenghumxhumx,
Miz vunz cang duzlingz,
Miz dingz guh duzgaeng,
Daengloengz hoij gok mbanj,
Angqyangz foux saeceij,
Foux ndaej cungj rouxringx,
Ngiengj gyaeuj yaengx din diuq,
Lwgngez riuhoxhox,
Laux coz goj sim’angq,
Caemhcaez ganj roq hanz,
Miz mbangj danz bizbaz,
Miz mbangj daz aen yienz ndokmax,
Ndaw miuh vunz yax rim,
Naj saenz diemj doiq lab,
Feiz yab dawzyubyub,
Gyoengqvunz roengz hoq gvih,
Gouz bauj vunzlai ndei,
Moz Yiz ngoenzneix ma daengz ranz,
Simvan baenz dangzrwi dangzdiengz,
Biengz raeuz dauq miz muengh,
Deihfueng raeuz miz daeuz,
Gyoengqraeuz caez vuenheij,
Mbwk saeq aeu Moz Yiz guh vuengz.

Moz Yiz hoij saihoengz,
Soengz youq gwnz daiz rin,
De yaengx hwnj fwngzgvaz,
Daengz vah gyoengq beixnuex,
Ok rengz gou goj yienh,
Yiengyiengh gyoengqraeuz aeu doengzsim,
Ciengz dimz raeuz caez cengj,
Doi youq mbiengj ndeu bae,
Ci gaz bae mboujndaej,
Caemhcaez gaex hwnj lingq,
Mbwn lak gyoengqraeuz dingj,
Buekmingh guh roengzbae,
Gaem rin ndaej bienqbaenz namhfouz,
Bak boq daeuhgaet rox ok feiz,
Fwngz gaem duzgvi mbouj maenz ngaep,
Fwngz gaeb duzguk mbouj maenz cangh,
Din daemh duzdangh mbouj maenz geuj,
Faex dwk duzbeuq mbouj maenz haeb,
Moeb caeg caeg dai caez,
Daeuq ndaej vuengzdaeq baih,
Seiqgyaiq cienz gvi raeuz!

Gyoengqvunz ndaejnyiMoz Yiz vah,
Simhai gvaq aen liengj,
Gaemxgienz yaengx hwnj sang,
Rim ndang ndat lumj feiz,
Lienzseiz rag cwz daeuj,
Faexgyaengq mbat dok gyaeuj,
Gvej hoz aeu lwed ndat,
Dawz bat laeuj daeuj daih,
Laeujlwed baij hwnj daiz,
Vunzlai bouxboux dawz haijvanj,
Hawj Moz Yiz ban laeuj,
Yaengx gvaq gyaeuj gvaq ndang,
Dangq(gak) boux laeuj doxvuenh,
Cienq naj mbat ndeu ndoet daengz daej,
Doengzcaez gvih coh mbwn,
Cang yieng diemj lab ndwn baiq namh:
Lumj makvangh caemh go,
Lumj goho caemh rag,
Caez bag dai vuengzdaeq,
Mboujndaej doiq dauqlaeng,
Byawz daengz byongh bienq sim,
Mbwn dimz namh youh moek!

Moz Yiz caiq daengq naeuz:
Gyoengqvunz raeuz aeu geiq,
Aeu caeuq vuengzdaeq daeuq daengz daej,
Mboujndaej hingz mbouj fug!
Gaemh duzguk laux aeu miz damj,
Gaemh duz malangz aeu goengfou,
Dan bak gangj mbouj hingz,
Dan din dik mbouj gvaq,
Aeu lienh mid lienh cax,
Aeu lienh naq lienh gung,
Yaek lienh mid cax faeg ndaej raeh,
Yaek lienh gung naq nyingz ndaej gyae,
Ranzranz cungj bae lumx makit,
Makit maj ndaej sang,
Gaeu rangh gvaq dou ciengz,
Lienz gvaq ranz gvaq vax,
Daz gvaq goek gvaq byai,
Raih gvaq gyok gvaq hongh,
Bongh gvaq ndoi gvaq mbanj,
Soh geuj baenz aen canz,
Canz caeuq canz doxdoq,
Bo ndij bo doxrangh,
Mbanj ndij mbanj doxlienz,
Daengx biengz bienqbaenz aen canz ndeu,
Caih mwngz saet mwngz diuq,
Caih mwngz biu mwngz foux,
Ndaej lienh fouj lienh cax,
Ndaej lienh naq lienh gung,
Ndaej lienh hwnj lienh roengz,
Lienh mbwn hoengz mbwn nding.

Gyoengqvunz dingq yienghneix,
Ngoenz daihngeih doengh fwngz,
Mbangj ra go vet gumz,
Mbangj rwed raemx lumx namh,
Caez angq lumx makit.

Moz Yiz caeuq Dahva,
Benz bya youh haeuj rungh,
Conq ndoeng laep ndoeng heu,
Fan gvaq ndeuq gvaq baq,
Deng oen’ndoek camz ga,
Deng oenmeuz vaz gyaeuj,
Deng gaeu laux geuj din,
Coeg in liux ndang noh,
Bo bya byaij daengz caez,
Lwed lae goj mbouj goq,
Noh mbangq goj mbouj lah,
Buh vaq goj sik sanq,
Gyaeujyah hanh roenx bae dawz gvak,
Bae mbak ndoi makit,
Makit laj caz oen,
Dahva raen cix maengxConq laj oen bae vet,
Vet daengz hanh cungj biu,
Vet daengz naizniu hawq,
Vet mbaw rwz cungj nding,
Vet daengz din cungj unq,
Vet daengz fwngz cungj lwed,
Vet daengz hwet cungj gungj,
Cungj suenq lumx ndaej go makit,
Dangq gip ndaej gim ngaenz.

Dahva gyang haet bae daeh raemx,
Banhaemh bae daeh bwnh,
Makit hwnzngoenz maj ndaej sang,
Mbaw gvangq gvaq gaiq beiz,
Gaeu raez lumj diuz saux,
Gaeu laux gvaq gaenz gvak,
Sang gvaq bak conghgeuq,
Gaeu heux gvaq gwnz ranz,
Rangh bae youh sonx dauq,
Gag caux baenz aen canz,
Ranzranz gaeu doxlienz,
Daengx mbanj bienqbaenz aen canz ndeu,
Cien fanh diuz gaeu caez doxrangh,
Gwnz canz bingzbwdbwd,
Suj maenhmwt ndeindwt,
Siengj mbit goj mboujndaej,
Siengj gaex goj mbouj laemx,
Siengj daemh goj mbouj yungz,
Byaj bag goj mbouj doengh,
Feiz coemh goj mbouj dawz,
Caih mwngz youq gwnz bwq,
Caih mwngz ywq gwnz ninz,
Caih mwngz lienh mid cax,
Caih mwngz lienh naq gung,
Soengz ndaej maenhmwtmwt.

Gyang haet baihdoeng hau dungx bya,
Moz Yiz saet gvaq canz makit,
Lienh mid youh lienh cax,
An max lienh goengfou:
Buet youq gwnz canz lumj fwj mbin,
Gingz rin cien gaen dangq fad haeux,
Gwed saeu baenz diuz dangq yaengx bien,
Rincien dub gyaeuj rin gag saq(soiq),
Cax bag gwnz mbaq cax gag vangq,
Mid baek haeuj ndang mid gag goz,
Lienh fad roengz hoz lienh gag goenq,
Fag yangj cien gaen yaengx gvaq mbaq,
Fag cax cien haj yaengx gvaq gyaeuj,
Gaem mbaeu lumj daengsim,
Foux gvaq gwnz gvaq laj,
Foux cax lumj beiz rumz,
Foux mid lumj daz faiq,
Youh caiq lienh naq gung,
Gung naek sam bak gaen,
Gaem mbaeu lumj bwn gaeq,
Aen naq nyingz ndaej gyae,
Dwk bae daengz dingj bya,
Rinbya bienq namhfok,
Fwj mok mbin sanq hai,
Youh caiq nyingz hwnj mbwn,
Mbwn cix hai song mbiengj,
Fwj ndaem bienq fwj hau,
Ronghndwen lau ndang saenz,
Veq daengz ndaw fwj ndoj,
Ndaundeiq soh laep da,
Gag ra loh duet deuz,
Moz Yiz raen cix riu,
Diuq gvaq gwnz lienh cax,
Diuq gvaq laj lienh mid,
Lienh daengz bak mid rox hai da,
Lienh daengz bak cax ndongq ronghrib,
Lienh daengz makit giet aen gawh,
Lienh daengz makit mbaw rox mbin,
Mbin gvaq gyang fwj nding,
Biu haeuj ging haeuj singz,
Daenh ndaej vuengz sim ging,
Yahvuengz soemh din ndoj laj mbonq,
Vuengzdaeq got gyaeuj conq laj congz,
Song de ninz mbouj ndaek,
Hwk ndaej gingsingz ning,
Bingmax luenh baenz yap,
Saeqhak saet lumj lingz,
Miz dingz boemz laj daengq,
Miz dingz naengh goek saeu,
Miz dingz maeuq henz feiz,
Lau ndaej bongx najaek,
Hwk daengz daep cungj honz,
Monzneix caengz raen gvaq,
Gak boux lah ndang saenz.

Vuengzdaeq raen mbouj ndei,
Lienzseiz baij vunz okbae caz,
Caz baihgwnz baihlaj,
Cij ra deng goekgaen:
Raen Moz Yiz gwnz canz,
Diuq mbat vang mbat raeh,
Yamq din sam ciengh gyae,
Saet ndaej gouj ciengh sang,
Ndang gwed cien gaen rin,
Lumj sien mbin roengz biengz,
Cax biengj faex laux raek,
Mid baek ndaej fwj nding,
Singsing cungj hemq gaj,
Canz doengh ningsaxsax,
Namhfwnx doek laj rim,
Mbin gvaq bya gvaq dah,
Mbin gvaq baq gvaq ndoi,
Mbin doek baenz dong ndaw gunghdingz,
Luenh lumj lingz lau cungq,
Luenh lumj gungq daingoenh.

Vuengzdaeq raen yienghneix,
Seiqlengq baij bingmax,
Hwnzngoenz souj laj singz,
Lij baij bing roengz mbanj,
Ganj bae gaeb Moz Yiz.

Moz Yiz geiqmaeuz ak,
Caeuq beixnuengx caemciek,
Caemh maexyah doxyaeng,
Naemj aeu gwih max gvaq gwnz bya,
Naemj aeu loengh cax gvaq gwnz biengz,
Dahva roengzrengz ok cawjeiq,
Suenqgeiq dap giuz gvaq gyang mbwn,
Ngoenz gwn hwnz cix maeh,
Caemh saej youh caemh sim,
Gaem rin mbup bienq gyaeq,
Gaem faex yungz baenz mba,
Gaem sa laenz baenz faiq,
Gaem ndaij daemj baenz baengz,
Dahva vunz gaenz dinfwngz hoemz,
Gyang ngoenz daemj baengz cungj mbouj dingz,
Haemh vunz ninzdingh lij daemjrok,
Gyaez aen congzrok lumj lwgnding,
Seiqseiz geiq haeuj sim,
Aeu daemj diuz baengz bak ciengh raez,
Hawj gvan dawz bae dang giuz byaij,
Hawj gvan dawz bae raih hwnj bya,
Hawj gvan dawz bae dap gvaq dah,
Hawj gvan dawz bae daz gvaq geuq,
Hawj gvan dawz bae heux ndaundeiq,
Hawj gvan dawz bae gvangh gvaq rij gvaq mieng,
Hawj gvan baij gvaq biengz lienh cax,
Hawj gvan gwih max caij mbouj goenq,
Hawj gvan gwih max boenq haeuj ging,
Dwk haeuj gongsingz gaj vuengzdaeq,
Hawj raeuz biengzcuengh ndaej onjan.

Daengngoenz caengz hwnj bya,
Dahva couh baenq saj daz faiq,
Couh caij rok daemj baengz,
Guh daengz da mbouj yaep,
Guh daengz gaeq ndaw raep mbouj hai,
Guh daengz vaiz saet riengh mbouj cuengq,
Guh daengz mou giengh hog mbouj gueng,
Guh daengz byaek ndaw suen mbouj mbaet,
Saek yiengh hong mbouj goq,
Saek yiengh saeh mbouj banh,
Simvan gvaq dangzrwi,
Lumj heiqfwi ceiz ndat,
Lak lwt lumj roeg mbin,
Din caij lumj byaj yab,
Daz hawj diuz faiq lak ndaej raeuz,
Daemj haeuj diuz baengz baenz ndaej vaiq,
Gaiqgaiq guh ndaej yaemz,
Guh daengz gokda nyaeuq makgak,
Guh daengz najbyak nyaeuq lwghaemz,
Haemh daz faiq bak some,
Ngoenz daemj baengz cib ciengh,
Fwngz sieng mbouj roengz laj,
Naj reuq mbouj dingz goeng,
Ganj haj ngoenz caet haemh,
Daemj ndaej baengz hau raez baenz dah,
Lah baenz dab lumj bo,
De rap baengz moq hawj Moz Yiz,
Moz Yiz ciep baengz caen daekeiq,
Dawz bae gaq giuz gvaq gyang mbwn,
Baij geij cib caengz gvaq dingj bya,
Lah lumj duzdoengz gungj roengz haij,
Haiq lumj fwjhau geuj gyang bo,
Seizneix Moz Yiz haen gen ga,
Buekmingh lienh cax gvaq byong mbwn,
Gwih max ndwn youq gwnz baengz hau,
Bae dauq mbouj dwen ngoenz rox hwnz,
Aj fwngz yaeb ndaej aen ndaundeiq,
‘Yaengx gen viq ndaej aen ronghndwen,
Riengxbak aeu ndaej raemx dahmbwn,
Swiq din aeu ndaej raemx ndaw fwj.

Moz yiz lienh mid dang lienh dawh,
Moz Yiz dawz cax dang dawz gingq,
Haj bak gaen hang gingx mbouj naiq,
Mbaeu lumj faiq biu gvaq gwnz ndang,
Moz Yiz lienh ndaej goengfou sang,
Vangh daengz gizlawz cungj miz monh(riz),
Mbon daengz gizlawz cungj miz haenz,
Baenq deng gizlawz cungj miz congh,
Gyongz mbwn mbwn cix baq(mbek),
Yoek byaj byaj cix raez,
Dwk ndaej raemxhaij fat,
Bag ndaej raemxdah roengz,
Doengj ndaej raemxvaengz mboek,
Yaek ndaej raemxmboq nding,
Vix gim gim cix soiq,
Daemh ndoi ndoi cix hai,
Caij bo bo cix lak,
Bag dat dat cix mbek,
Lieb bya bya cix bae,
Baj yiengh lienh ndaej doh,
Cien loh lienh ndaej genq,
Hen ndang cungj mbouj you,
Dang raeuz bingmax mbouj miz lai,
Nanz daeuq vuengzdaeq dai.

Moz Yiz youhcaiq maeh yiengh moq,
Gyang hwnz haeuj ninz doq mbouj ndaek,
Laep da loq raen vaiz hwnj dah,
Lah raen vaiz ngeng gaeu,
Naeuz hawj ndaem faexndoek,
Ndaem ndaej goekgoek heu,
Naeuz hawj ndaem faexbeu,
Cungqgyang bienqbaenz max,
Laj goek maj baenz bing,
Rox bin bya lienh cax,
Rox gwih max gaj vuengz,
Moz Yiz song fwngz bae lumh vaiz,
Vaiz vaiq veq gyaeuj bae,
Baezneix Moz Yiz singj,
Sim cingq gag roxnginh,
Buekmingh ndaem faexndoek,
Go ndoek hwnj rim bo rim luengq,
Muengh hawj bienq bingmax,
Gwnz bienqbaenz cien laj baenz fanh,
Ngoenzngoenz buen namh lumx laj goek,
Ngoenzngoenz moek bwnh haeuj laj rangz,
Faex youq henz ranz miz raemx coq,
Faex youq henz mboq miz raemx ciengx,
Go de giengh(genq) gvaq vunz,
Go de mwn gvaq lai,
Go de maij gvaq byaek,
Go de laep gvaq doengh,
Roek caet ngoenz ngamq gvaq,
Go de maj gouj ciengh,
Go de bienqbaenz mboengq,
Mboengqmboengq haj cik doh,
Hohhoh laux gvaq vunz goekga,
Dingqngi gyongz laz yiengj youq congh,
Dingqngi gyongzbiengx hongz youq hoh,
Dingqngi boq hauh ning laj mbwn,
Bingmax doxdawz caez okcau.

Moz Yiz gvanyah bae damqdingq,
Sim’angq lumj duzrwi raen va,
Sim’angq lumj duzbya raen dah,
Sim’angq lumj duzmbaj raen biengz,
Sim’angq lumj duzyiengz laj faex,
Sim’angq lumj roeglaej roengz mbung,
Sim’angq lumj duzlungz doxgeuj,
Sim’angq lumj roeggeuq doxgangj,
Song de sim caen angq,
Beixnangz caemh simhai,
Fungj gofaiz goj heu,
Fungj beu sang baenz max,
Fungj ndoek maj baenz bing,
Boq gokvaiz ningning,
Miz bingmax cien fanh,
Buet gvaq vang gvaq raeh,
Caez maenh lumj duzbyaj,
Hemq aeu gaj vuengzdaeq,
Biengz raeuz couh ndaej bingz.

Moz Yiz cim liux daengq hawj baz:
Mwngz aeu baj ndei faexndoek maenh,
Bouxsaeq simdoeg mbouj hawj raemj,
Bouxhak simndaem mbouj hawj lumh,
Vunzmaen mbouj hawj haiq,
Yahmaiq mbouj hawj gaenh,
Hwnzngoenz aeu hen ndei,
Seizseiz aeu baj maenh,
Bouxbing daeuj daengz cix gven gyok,
Bouxdoeg haeujok cix gven dou.

Moz Yiz daengq liux bae cunz doengh,
Roengz Byalungzvuengz bae cunz biengz,
Ra dieg coux haeuzxliengz,
Ra biengz lienh bingmax,
Ra lienh cax lienh mid,
Dawz naq nyingz ronghrib,
Mbin mid dwk ndaundeiq,
Lienh aeu gaeb ndaej bingcaeg daeuj gwn mbi,
Siq aeu noh caeg ciengx duza,
Baz caeuq meh youq ranz,
Ba ngamq gwed hanz bae rap raemx,
Meh baenq haeuj ranzlaeng bae gueng mou,
Youq henz bakdou dingq gyong hongz,
Loxlez geizhoengz gvaq rog dou,
Meh gueng mou le byaij okdaeuj,
Yamq ok dounaj yawj dwg maz,
Yawjraen bingmax baij baenz bang,
Cungqgyang ram giuh yaek gvaq giuz,
Ndaw giuh naengh bouxdaeuz,
Yawj daeuj dwg bouxhak,
Gwnz gyaeuj haungat lumj dungxgva,
Bizbwd da laep lumj mounoh,
Iuhoz gawh dwk lumj aen doengj,
Dungx bongz hwet gungj lumj gungqsou,
Doengh boux ram giuh vunz daemq saeq,
Gen lumj fwed beih ga lumj hanz,
Cangz noh nem ndok goj mbouj miz,
Roz gvaq hazbiz hoij byai canz,
Ram giuh gvaq giuz hanh rim gyaeuj,
Boux beng boux daeuj caen dwgrengz,
Beng hwnj gwnz giuz ding hanz doek,
Hanz cix boelbek raek guh song,
Bouxhak hwnh ndang faex yaek bongx,
Ndaq hongz bingcaeg bae ra hanz.

Geij boux bingdaeuz ganj gwnz laj,
Conq haeuj gong haz vaz nyapnyungq,
Saeuj lumj duzma ra gwn haex,
Mbouj ndaej saek diuz daeuj daengz fwngz,
Boux lah coh boux fwngz gaeu gyaeuj,
Mbouj ndaej hanz daeuj mbouj rox ram,
Haeuj ranz Moz Yiz bae luenh saeuj,
Saeuj ndaej diuz cab gven dou vang,
Mbouj dongx mbouj cam couh dawz bae,
Hawj meh Moz Yiz laeh bae riengz,
Song mbiengj doxraengq gaem mbouj yiengh,
Meh gaem ndaej mbiengj hai bak ndaq:
Guhma daeuj caeg gaiqgven’dou,
Ranz gou sam daih dawz roengzdaeuj,
Dawz daengz ngaeuz daengz luemj,
Mbouj ndaej luenh dawz bae.
Bingcaeg mbouj wh gvaq,
Aj bak ndaq geij coenz:
Mwngz mbouj hawj hanz ram hak bae,
De couh gaem faex fak mwngz dai,
De couh hai cax vuet,
Mwngz buet mbouj miz loh,
Mwngz ndoj mbouj miz roen,
Ndokdoengz hawj ma daeh,
Dungxsaej hae ga(roegga) gamz,
Seizde mwngz nanz ienq.

Meh geq Moz Yiz caen ndatheiq,
Capeiq caeuq de gangj dauhleix:
Bouxsaeq yaek gaj gou hawj gaj,
Bouxhak aj heh gou hawj heh,
Roek cib bi geq dai mbouj ienq,
Bienq fangz lij aeu daeuq,
Mbit aeu saeq simdaeuz,
Nyaenj aeu hak diuz mingh,
Cinjdingh hawj de bienqbaenz fangz,
Cinjdingh hawj de daengx ranz mied.

Bingdaeuz ciengj aeu goj mbouj ndaej,
Cingqcox(cij) cuengq faexcab,
Youh caiq cak bae ra.
Yawj henz mbanj laj bya,
Yawj henz dah laj ndoi,
Yawj raen faex baenz roix baenz rangh,
Faexndoek maj sang miz baenz bo,
Faexbeu maj soh miz baenz baiz.
Bingzdaeuz yawj raen naiz cungj rih,
Bak mbouj hoed mbouj gangj,
Fwngz sangj cax sangj liemz,
Hai liemz bae vuet byai go’ndoek,
Sangj cax bae raemj goek gobeu,
Meh geq Moz Yiz heuh de goj mbouj dingq,
Meh geq Moz Yiz ndaq de goj mbouj dingz,
Buekmingh aeu fwngz dangj,
Laemx ndang ninz henz faex:
Faex neix faex ranz gou,
Sou mbouj ndaej hengz manz.
Meh geq Moz Yiz gaem hanz laeh,
Meh geq Moz Yiz gaem faex vangh,
Ngengh mbouj hawj doengh fwngz,
Bingcaeg gungz liux caez,
Bingzdaeuz ngeix simgaenj,
Lau saeq heiqgaenj aeu faex laeh,
Lau saeq heiqndaenq cax gaj dai,
Couh vaiq gyaep meh Moz Yiz bae.

Baezneix bingcaeg caiq yaengx cax,
Boux raemj gvaq laj boux raemj gwnz,
Raemj daengz cax mbwnj mbouj luet gvamq(naeng),
Raemj daengz cax mbanq mbouj luet naeng,
Raemj daengz fwngz hwnj bop,
Raemj daengz ndokndang in,
Raemj daengz hanh sinz rim najbyak,
Raemj daengz bak dek lwed youh lae,
Raemj mbouj ndaej roengz caiq muz fouj,
Aeu laeuj gyaux gyu muz ndaej hoemz,
Muz baenz ngoenz baenz haemh,
Muz daengz raemx baenz hoi,
Bingdoih caiq raemj moq.
Fouj raemj go faex faex rox dek,
Faex dek bingbaeng lumj cungqnaengh,
Dwk daengz bingcaeg goj raen lau,
Ndang saenz naj hau ndoj gvaq gyae.
Fouj hoemz raemj faex faex rox lwed,
Lwednding cung daeuj lumj raemxrongz,
Bingcaeg gag gongz gag lau dai,
Baenz gyoengq laemx roengz baij baenz lad.

Fouj hoemz raemj faex faex goenq hoh,
Bingmax doq ok lumj rwigumz,
Song fwngz yaemx geiz youh yaengx cax,
Roq gyong roq laz ningcumcum,
Bing caengz cuk ngoenz ndang caengz yax,
Mid cax caengz lienh caengz gaeuq rengz,
Caengz daengz ngoenzseng ndang caengz ndangj,
Roq gyong roq laz fwngz caengz bienh.
Yienznaeuz bingmax cungj lij oiq,
Danh de lumj oij bingz caemh hoh,
Danh de lumj ho maj caemh bingz,
Danh de lumj roeg mbin caemh sauh.
Youh rox boq hauh daeuj cizhoz,
Youh rox baiz doih daeuj lienh bing,
Ndwn ndaej bingz soh lumj cag maeg,
Ndangnoh caemh saek lumj couznding,
Din fwngz oiq lumj ngaeux,
Naj luenz ngaeuz lumj gyaeq,
Bak maeq lumj ronghndwen,
Gemj hau mienz lumj faiq,
Hai lumj lwg saeceij,
Lumj laj deih baed sien,
Lienh mid saet hamj ndoek,
Lienh cax boek hamj ciengz,
Lumj bing sein roengz mbanj,
Lumj baed hak banh biengz,
Byaij sienz liux doenghnaz,
Baij rim gvaq henz dah,
Caeg bingmax raen lau,
Lumj duzma deuz bauq,
Ndonj laj cauq bae ndoj,
Conq laj roq bae gaenz,
Raen ndoek ok bing gen ga saenq,
Raen ndoek ok max ndokndang saenz,
Saenz lumj meuz sat nyouh,
Youh lumj roeg deng naq,
Youh lumj a gaz vangh,
Dangq boux hwnj naenggaeq,
Bouxsaeq nginzgyaeuj beng,
Mbouj miz rengz daeuj buet,
Lwed doek dungx baenz gaemz,
Naizhaemz gyag mbouj daeuj,
Aen gyaeuj naek cien gaen,
Naemj daengz lwgda loemq,
Naemj daengz ndokdoengz raek,
Naemj daengz daep cungj naeuh,
Yaek hwnjbae daeuq lau famh mbwn,
Yaek hwnjbae hoenx lau famh fangz,
Lau aeu lamz gyaeq bae dub rin,
Byuk soiq hak sinz mbouj miz mingh,
Lau baenz duzbing gwn lwed vaiz,
Ngaiz oet roengz hoi mingh mbouj miz.
Bouxhak gwed geiz lau bae ndoiq,
Doengzdoih roq naeng haet,
Doengzdoih gaet hozsae,
Bienq bae gyae yaemzyaemz.
Ndwn youq henz raemx gwn rumzbaek,
Veiz youq suen byaek gwn rumzsae.
Couh baij bing bae gouz vuengzdaeq,
Heuh de laeh bing roengzdaeuj caez.
Vuengzdaeq baij bing fanh daj fanh,
Lumj duz moedraiz rangh baenz doq,
Duzboh daiq duzmeh,
Duzmeh daiq duzlwg,
Gwg baenz bya set gyaeq,
Daeh baenz moed gwed beih,
Seiqlengq miz bing byaij,
Geij baih miz hak daengz.
Byaij ndaej hazranz baenz namhfok,
Byaij ndaej hazndoek baenz namhnaez,
Byaij daengz mbaw faex yungz baenz sa,
Byaij daengz go haz goj dai mied,
Byaij daengz go biek goj dai caez,
Byaij daengz ngaz faex raek,
Daemh daengz byaekheu naeuh,
Byaij roen loemq baenz dingh,
Byaij rin loemq baenz gumz,
Bing humx henz mbanj lumj mienhnaez,
Bing humx henz suen ndaet gvaq lad,
Lumj saek bak fai raemx nanz lae.

Cungqnaengh yiengj gvaq duzbyaj raez,
Daihgaep hongz ndaej lumj bauqrengh,
Hongz daengz geng yaek doemq,
Hongz daengz rungh yaek sienz,
Hongz daengz biengz cungj baenq,
Hongz daengz raemx cungj biu,
Roeggeuq deng fwed raek,
Roegbyaek ga deng ut,
Roeggut deng rieng sek,
Roegfek deng gyaeuj uek,
Roeggvak deng feiz remj,
Roeghenj deng feiz byamz,
Biengz neix nanz ndaej youq,
Mbin bae daoh fwj hau,
Mbin bae gyaux fwj ndaem,
Mbin bae daemx fwj nding,
Maenj aeu mingh vuengzdaeq,
Hawj roeg bae banh biengz,
Hawj roeg sieng ien’uengj.

Cungq bauq dwk ndaej roeg mbin bae,
Dwk faexndoek mbouj haeuj,
Gyaeuj faex genq baenz faz,
Da faex ndongj lumj hang,
Daengj sang lumj fagmid,
Daengj cig lumj fagcax,
Bingmax goj mbouj dai,
Youh caiq ndwn baenz baiz,
Hai din lienh okcau,
Boq hauh lienh cungq cax,
Gwih max lienh gung naq.
Cax faeg daeuj mbouj haeuj,
Cungq nyingz daeuj mbouj aih,
Goj mbouj naiq yienghmaz,
Bing lij yax lumj gonq.

Vuengzdaeq saeq hak naemj mbouj doeng,
Baij bing roengzbae hoenx,
Cehvaengz gyaux faenbyaek,
Mid baek cax yangj gyongz,
Song sam boux guh yup,
Roek caet boux guh yoemq,
Caezhoz cung hwnjbae,
Aeu gaeb caez bingmax faexndoek,
Aeu cug caez bingmax faexbeu,
Saeq hak heuh ndaej haenq,
Bingmax hwnjbae vaiq,
Bouxlawz daiqdaeuz bouxde sieng,
Bouxlawz bae riengz bouxde baih,
Bing faexndoek hai fwngz,
Fwj caeuq rumz geujgaeq,
Geuj bing saeq roengz dat,
Geuj bing hak roengz mieng,
Najbyak sieng lwed lae,
Dujrwz doek baenz raet,
Henghaet luet raen ndok,
Caekhaex bok raen saej,
Daej mbouj miz raemxda,
Mbouj miz baz ciuqgoq,
Mbouj miz boh meh you,
Ce noh haeu gyang doengh,
Gungz liux gungz lwgmbauq.

Vuengzdaeq saeq hak lah mbouj ndei,
Lienzseiz sou bing dauq,
Dauj daeuj naengh henz naz,
Caiq ra geiqmaeuz moq.
Got hoq cit feizien,
Cingq dwen aeu feiz lej(cit),
Cingq rox ndeq feiz byamz.
Ram aeu fiengz daeuj biq(bu),
Viq aeu haz daeuj baij,
Youh caiq coq iengge,
Ce rim liux geij baih,
Baij rim liux geij giz,
Liz baq go’ndoek goj lai gyawj,
Liz ndaw ndoengfaex goj lai naemz(gaenh),
Sikhaek gaem feiz diemj,
Hawj feiz remj geij baih,
Feiz raih geij ciengh sang,
Feiz byamz rangh gvaq baq,
Feiz dawz gvaq gwnz suen,
Coemh daengz biengz cungj nding,
Coemh daengz rin cungj baq(dek),
Coemh daengz bya cungj hoengz,
Coemh daengz doengh cungj oenq,
Coemh daengz goenq doh hoenz,
Ba ndoek hoengz daemx byai,
Bing nomj dai liux caez,
Faexndoek remj liux miz lwed lae,
Lae baenz dah baenz vaengz;
Faexndoek coemh daengz lij rox riu,
Cien nienz fanh ciuh hanh dumh naeng,
Guh daengz vunzraeuz ngeix haeuj ndang,
Daih lwg daih lan geiq ndaej caez,
Faexndoek haeuj feiz dek lumj cungq,
Faexndoek coemh feiz lij hanh biu.


Cangh Daih 8   NYINGZ NAQ

Moz Yiz caen simhoengz,
Hwnj roengz Byafunghvuengz,
Muengz ra dieg lienh bing,
Bingmax anbaiz ndei,
Couh lienzseiz dauq mbanj,
Couh ganj loh dauq ranz,
Hanh lae lumj raemxmboq,
Byaij yamq soh hwnj bya,
Lah raen gwnz mbwn nding,
Raen din mbwn ok oenq,
Gyoqfeiz loenq rim doengh,
Remj daengz ndoeng lienz bya.
Roeg mbin gvaq gwnz daeuj ok haex,
Ngwz raih gvaq laj daeuj doxgeuj,
Nyaenmeux daeuj daihloh doxgyaz,
Ma’naez daeuj gyang roen doxrangh,
Dangq yiengh dangq mbouj ndei.
De gag ngeix gag siengj,
Siengj daengz suen faexndoek,
Siengj daengz goek faexbeu,
Gag ngeix byoem gag geuj,
Geuj baenz gong ndaij luenh,
Mbouj duenh mbouj dingz byaij,
Dauq daeuj haiq yaemzyaemz.
Byaij daengz tin baenz daeuh,
Byaij daengz ngaeuz mbouj raen,
Aen ndang fouz baenz faiq.

Daengz ranz raen nangz daej mbouj ok,
Raen meh got gyaeuj daej hojhaemz,
Daej daengz rumz hwnj gyaeuj,
Daej daengz haeux rueg bak,
Cukcak youq gwnz namh.
Moz Yiz haeuj ranz umj hwnj ndang,
Cam nangz youh cam meh,
Roxndeq(rox) gyaeuj daengz rieng.
De mbat ngiengx gyaeuj riunyumjnyumj,
Saeh hung gvaq mbwn goj mbouj heiq.

Moz Yiz bae cunz baqfaexndoek,
Moz Yiz bae daengz goek faex naengh,
Maeh daengz ndaem gobeu ngaiz raemj,
Maeh daengz ndaem go’ndoek ngaiz byamz,
Caux bing yaek baenz couh ngaiz gaj,
Caux max caengz baenz couh ngaiz coemh,
Sim in lumjbaenz oen coeg ga,
Lumj gangjbya gazhoz,
Lumj hazroz coeg da,
Lumj meuz va ndaw sim,
Lumj mid some yaek saej.

Dah mboek cij raen hamq,
Feiz byamz cij raen oq;
Vunz soh hawj vunz ha,
Max soh hawj vunz gwih.
Moz Yiz maeh daengz caen hozhwnj,
Gwn dangzrwi mbouj van,
Gwn maklangz mbouj hom,
Boenq lumj mui ndaep feiz,
Bwn’gyaeuj daengjfeifei,
Fwngz rag golaux goj dai roz,
Gen yoengx bo sang bo goj lak,
Aj bak rumz sasa,
Yaep da yab lumj byaj,
Gwnz naj namh foegfienh,
Vaiz ndaw riengh ngeng gaeu,
Vuengzdaeq dangdaeuz goj aeu gaj,
Vuengzdaeq hah lai goj aeu heh,
Vuengzdaeq nyeh lai goj aeu benj,
Vuengzdaeq ndok henj goj aeu viq,
Viq aeu mbi soengq laeuj,
Daet aeu gyaeuj demh naengh,
Cek noh de ciengx gaeng.
Moz Yiz maeh daengz noh goj oq,
Moz Yiz maeh daengz hoz goj ndat,
Najbyak hanh lae daeuj,
Bwn’gyaeuj yaek ok feiz,
Yaek dap ndaej fwed mbin bae riengz fwj ndaem,
Naemj aj song fwngz bongh bae riengz fwj heu,
Geuj bae riengz ndaundeiq,
Mbin bae riengz ronghndwen,
Hawj baenz sien baenz baed,
Saet bae ranz vuengzdaeq,
Rag diuz saej de goenq,
Euj hozndoenj de raek,
Gyaek noh de daeuj dumq,
Dumq daengz ndok daengz ngviz,
Dawz bae gueng mou biz,
Raeuz couh miz nohlab gvaq cieng,
Raeuz couh miz fwen ciengq gva bi.

Moz Yiz cunz ndoengfaex daengz laep,
Moz Yiz ndaep feiz bya daengz hwnz,
Ndwn youq daeuh feiz cim,
Cunz suen ndoek ndaej caez,
Cunz ndoengfaex daengz seuq,
Faex dai reuq dai roz,
Mbouj miz saek hoh heu,
Buen ok liux daeuhfeiz,
Cij ra ndaej raen diuz faexndoek,
Fouj raemj goek bae feiz byamz byai,
Caenh byamz baihrog mbouj byamz ndaw,
Moz Yiz dawz daeuj lumjlumj haiq,
Mbouj caiq siengj cuengq fwngz,
Cungjlij lumh goek youh lumh byai,
Lumj umj lwgsai youq ndaw rumq,
Lumj rungx lwgmbwk youq ndaw ndang,
Yaengx sang gwed hwnjdaeuj,
Aeu baengzva bae uet,
Aeu baengzriep bae mad,
Mad ndaej luemjngaeuzngaeuz,
Dwk haeuj gyang ranz ce.
De bae henz daemz muz mid cax,
De bae laj loh muz fouj liemz,
Muz liemz dat da ndoek,
Muz cax soek gobeu,
Dat liux biemq ndaw congh,
Ndaw de ronghcanzcanz,
Lumj gimcam ndaw mboengq,
Lumj ngaeuz vunz ndaw naengh,
Raen gaiqmaz ningning,
Lumj vunz ndwet faengfaeng,
Hai bak daengq gangj vah:
Naeuz hawj soek guh naq,
Naeuz hawj baq guh gung.
Moz Yiz roengz fangz vaiq,
Gaem ndoek baih gwnz faex,
Raemj ndaej dada dek,
Cek ndaej dada hai,
Aeu byai daeuj guh naq,
Baq goek daeuj guh gung,
Ut gung sam ciengh caet,
Nginzmae caet ciengh raez,
Naeng lungz cingq ndaej beng guh sai,
Naeng vaiz cingq ndaej beng guh yienz,
Diuz naq neuznienz baenz faexsep,
Diuzdiuz sam cik bet,
Fwngz led some gvaq cuenq,
Lij aeu feizndongq daeuj lienh gyaeuj,
Lij aeu fwed hanqmbwn dam rieng,
Sieng faed loeg foh nding,
Hoij gimsienq foh raez,
Dwk sai mae cien diuz,
Siuq mingzcoh haeujbae,
Guh ndaej aen gung ndongq lumj va,
Guh ndaej diuz naq rongh lumj gim,
Song din yaep ndaundeiq,
Seiqlengq rong daengloengz.
Daengngoenz caengz hwnjdaeuj,
Moz Yiz couh lienh naq,
Nyingz gvaq giuz baengzhau,
Siq gvaq laj ndauhaet,
Saet gvaq laj fwjnding,
Bin gvaq gwnz byai bya,
Byaij gvaq gwnz byai faex,
Beng ndaej aen gung haj bak gaen,
Gaem ndaej diuz naq sam bak ngeih,
Mbaeu baenz ngveihfaiq yo gwnz mbaq,
Mbaeu baenz hajfaiq doek giuzndaeng,
Mbaeu baenz naengbyau mbinfeifei,
Mbaeu baenz bwn’gaeq biu gwnz laeuz,
Youz de lienh gvaq gwnz gvaq laj,
Dwk ndaej mbaj gyaeuj sinz,
Dwk ndaej dinz ga raek,
Dwk ndaej daek saej rih,
Dwk ndaej gvi gyaeuj baq,
Dwk ndaej ga rwz beuq,
Dwk ndaej yiuh da doek,
Dwk ndaej roeg ga goenq,
Dwk ndaej goenq dai roz,
Dwk ndaej bo byongq congh,
Dwk ndaej fwj fonx sanq,
Dwk ndaej fwj banq mbin,
Dwk ndaej din mbwn hau,
Dwk ndaej ndaundeiq fih,
Dwk deng ngveih ronghndwen,
Dwk deng mbiengj daengngoenz,
Dwk mbwn hoengz liux seuq.

Moz Yiz hwnj geuq yawjraen rug vuengzdaeq,
Moz Yiz hwnj faex yawjraen ndaw gingsingz,
Moz Yiz gietdingh hai gung dwk singz lak,
Moz Yiz gietdingh hai naq dwk vuengz dai.

Moz Yiz dwk diuz naq daih’it,
Vit(vut) ndaej hwnj gunggung,
Soengq ndaej hwnj gyaegyae,
Bae hamj lueg hamj bo,
Gvaq gwnz bo faexleux,
Mbaw goj geuj sasa;
Mbin gvaq gwnz byai haz,
Lumj feiz lah hamj baq,
Gvaq bae ndingdoenghdoengh,
Lumj rek hoengz cuengq youz,
Raemx byoq haeujbae beuqsasa;
Lumj duzbyaj roengz bag,
Mbat doq daengz gingsingz,
Dwk deng buenz vuengzdaeq,
Vuengzdaeq ngamq swiq naj,
Yiengj dak buenz boek laj byoengq congh,
Raemx bongh set deng naj vuengzdaeq,
Vuengzdaeq doeksaet naj bienq heu,
Yied yawj diuz naq yied baj aj,
Naiq baenz max boek doz,
Unq baenz ho feiz byamz,
Nanznanz cij hai da,
Yawjraen diuz naq doek dangqnaj,
Haj bok bwn gag fonj,
Saej byonj ndang gag maz,
Lah raen diuz naq some youh raeh,
Maeh daengz laemx baez ngeih,
Ngveihda giet hauxgyaeq,
Bwndaeq nyungq baenz haz,
Gen ga unq baenz faiq,
Naizsaw doek roengz bak,
Yakyawj lumj daeuz raez.
Ngeng naj baez yawj naq,
Yawjraen naq miz cih,
Deu miz coh Moz Yiz,
Daiviz mbouj rox gangj,
Song fwngz sangj bae youh sangj dauq,
Song gemj fonj hau lumj dungx bya.

Moz Yiz youhcaiq nyingz diuz naq,
Lah lumj duzbeih mbin gvaq dah,
Lah lumj duzmbaj mbin gvaq rij,
Lah lumj roegbih mbin gvaq bya,
Lah lumj duzga mbin gvaq geuq,
Lah lumj roeggeuq mbin gvaq ndeuq,
Biu bae lumj aen daeuq(rok),
Baeuh bae lumj duzdoengz,
Lumj rumz bongj gvaq baq,
Lumj byajyab gvaq biengz,
Conq congh ciengz ndaej gvaq,
Conq goeng bya ndaej byoengq,
Doeng gvaq raemx gvaq haij,
Daengz baihbaek baihnamz,
Hamj baihdoeng baihsae,
Doek roengz nae rox fih,
Doek roengz rij rox biu,
De rox yiuq daihloh,
Rox gag bae gingsingz,
Raen ciuzdingz hai dou,
Fouq doiq venj song baih,
Daizcaet baij ding gyang,
Daengqbaiz vang song henz,
Diuz naj dwk deng eijinglaeng,
Deng dienh naengh vuengzdaeq,
Danghnaeuz vuengzdaeq naengh banh saeh,
Mbouj ndaej saej byoengq goj deng ndaeng,
Aeu de laemx diuz mingh.

Mbwn rongh bing haeuj daeuj,
Gaeujraen ndang saenzsaenz,
Lumjbaenz bingh ndaw ndang,
Lumjbaenz fangz dai dauq,
Coenzhauq gangj mbouj ok,
Naengbak bok mbouj hai,
Byaij daengz henz diuz naq,
Gag lah gag ndei lau,
Ngauz bae ngauz dauq beng mbouj ok,
Dok bae dok dauq nengh mbouj hai,
Bing gwed daengqbaiz bauq vuengzdaeq,
Lah lumj duzgaeq gwed lingzbaiz,
Byaij bae lumj mbaq vaiz rag rauq,
Lumj yienghlaux bi mumh,
Lumj duz roeggumj conq goek haz,
Cingq ndaej daz daengz naj vuengzdaeq,
Vuengzdaeq yawjraen ci naq neix,
Raiz miz Moz Yiz geij cih saw,
Doekcaw song fwngz vaz bwngyaeuj,
Maeuq lumj boux laeujfiz,
Siz baenz aen maenz dumq,
Unq lumj non byai haz,
Bwnda gienj baenz mbaw byaek roz,
Bwnhoz daengj baenz foed nyaknyoengq,
Bwngyaeuj gungj baenz feiz canq gvaq,
Lah lumj faex dai roz,
Yawj lumj moz dai doengh,
Youq lumj goenq dai soengz,
Lumj go’mungz dai reuq.

Moz Yiz doek diuz naq daihsam,
Gung naek cien sam dawz hwnj mbaq,
Naq naek cien ngeih dawz hwnj ndang,
Din dieb byai canz canz yaek raek,
Dieb daengz giuzbaengz baengz yaek goenq,
Beng ndaej gung haenhaen,
Gaem ndaej naq maenhmaenh,
Hwnjeiq dwk naq bae yaemzyaemz,
Dwk daengz mbwn cungj biengj,
Dwk daengz biengz cungj ging,
Bongh bae ningsasa,
Dwk daengz vax cungj lak,
Dwk daengz dat cungj honz,
Bongh bae daengz gwnz mbwn,
Conq gvaq gwnz daengngoenz,
Gvangh gvaq henz ronghndwen,
Hwnjbae riengz ndaundeiq,
Gyonj bae riengz fwjnding,
Biu roengz ndaw gingsingz,
Ging daengz vuengzdaeq vax boek mbin,
Dwk daengz gingsingz rin rox saet,
Dwk daizcaet rox baenq,
Din ciengz gag doemq lak,
Dangzvaq vuengzdaeq gag sik liux,
Moeg yah vuengzdaeq geuj vaih caez,
Mug lae mbouj ndaej goq,
Saej roh mbouj ndaej yo,
Soh heuh bing daeuj gouq.
Bing souj youq singz goj dungxmbouq,
Bing ndwn youq henz goj simging,
Rin doek gwnz din mbouj roxnaj,
Vax doek gwnz gyaeuj mbouj rox in,
Naeuq lumj duzlingz gwn deng haexgaeq guet,
Gvanbaz gutgungq baenz ma ngoenh,
Din fwngz vaz loenq lumj ma fauz(dik),
Naj hau beg lumj hoi,
Caemhdoih got gyaeuj baeghedhed,
Simget gyaeujdot gag daingoemx.

Bingdaeuz roengz daeuj yawj,
Yawjraen diuz naq raez youh raez,
Conq ndaej haeuj ranz byoengq daengz rog,
Goek youq bakgyok byai ndaw ranz,
Raez miz sam seiq ciengh,
Song mbiengj ndongqcanzcanz,
Coeg gvaq mbanj gvaq biengz,
Cien nienz mbouj raen gvaq,
Yied lah yied ndeilau,
Daengjhai dauq baihlaeng,
Naj daeng mbouj rox rongh,
Gaguengq mbouj rox cak,
Boux rag dawz boux gag najgaej(najmong),
Boux naeq coh boux gag najmong,
Yawjraen diuz naq mbongq bakdou,
Youh dingh lumj mou sonh haeuj songz.
Bae yawj congh dou rag diuz naq,
Caemh doih hwnj mbaq beng hanh roenx,
Mwngz gaem gou dok hangz doxdaemj,
Doxnyex doxcaenx laemx lwed lae,
Beng baenz donq haeux cij ndaej ok,
Benq daengz naeng bok cij ok caez.
Gwed bae bauq vuengzdaeq,
Vuengzdaeq raen naq youh gyaeujdot,
Lumj roeg duet vangh ngaiz cug gyaeuj,
Lumj nyaen haeuj nap ngaiz cug ga,
Lwgda va liux caez,
Song fwngz duengq ndaej lumj gyak gyoij,
Mug naiz hoijanghnangh,
Aj bak mbouj rox gangj,
Ngiengz gyaeuj yawjraen coh Moz Yiz gwnz naq,
Laep da iet soh lumj ngwz dai,
Boekhoemj daengjhai lumj gungqsou,
Youq goxdou ndoj ndang,
Lumj fangzsieng daimaez.

Moz Yiz dwk liux sam diuz naq,
Vuengzdaeq naj bienq henj gvaq hing,
Ciuzdingz luenh lumj rin bya lak,
Ok rog canz goj lau,
Haeuj ranzcauq goj heiq,
Lau naq fei deng gyaeuj,
Lau naq baek haeuj ndang,
Gwn mbouj van mbouj roengz,
Lwgda loemq baenz gumz,
Durumz mboep baenz gyaeq,
Hwnz ninz daej loq moengx,
Ndang bongz lumj dungx mou,
Bienqbaenz nou rox nag,
Ra bak congh bae ndoj.

Vuengzdaeq ngaiz naq dwk mbouj dai,
Naj raiz gyaeq roeglaej,
Dungxsaej rim bwn nyaen,
Naemj daengz goek byoem roz,
Maeh daengz iuhoz reuq,
Haeb daengz heuj cungj raek,
Maeh daengz daep cungj naeuh,
Caiq daeuj ok va’hoengz,
Heuh gyoengq hak saeq daeuj gangjvah:
Heuh bae gaj bouxmanz,
Heuh bae banh Moz Yiz,
Bouxlawz banh ndaej miz goengfou,
Dajsiengj gouj diuz gim,
Hawj gaem inq dangz daeuz,
Aeu de haeuj ndaw ging,
Daiq cien bing fanh max,
Cungq cax youz de gaem,
Haet haemh riengz vuengzdaeq,
Banh saeh guenj bouxbiengz,
Yienghyiengh hawj de doh,
Lohloh hawj de caez.

Gyoengq bouxsaeq bouxhak,
Aj bak boux yawj boux,
Ndang saenz ndoj goxdou,
Ndwn youq mbouj gangj vah,
Siengj duet ndang baema,
Siengj ra loh buet deuz.
Vuengzdaeq heuh seiq youh heuh haj,
Cij miz vunz hai vah daeuj naeuz,
Miz di heuh aeu bing bae ndoiq,
Miz di heuh aeu cag bae cug,
Miz di heuh bae yoeg de daeuj,
Miz di heuh aeu cax bae laeh,
……

Vuengzdaeq yied maeh yied mbouj doeng,
Cag cug de rox goenq,
Bing boenq de rox mbin,
Mbin gvaq bya gvaq dah,
Mbin gvaq baq gvaq biengz,
Yienghlawz gyaep ndaej riengz?
Yienghlawz gaeb ndaej de?
Leh aeu geij boux bing,
Cang baenz vunz seng’eiq,
Conq bae biengz Bouxcuengh,
Laeglemx bae cuengq sep,
Bet mienh cuengq bet diuz,
Seiqfueng bae yawj liux,
Yiuq de guh yienghlawz,
Yiuq de gyawz lienh gung,
Gyawz lienh cungq lienh cax,
Caj de mbouj rox ndeq,
Deq de mbouj roxnginh,
Raeuz dawz naq bae nyingz,
Aeu mingh de bae yaemz.

Vuengzdaeq hwnj geiqmaeuz,
Hak saeq goj naeuz ndei,
Vuenheij baiq youh gvih,
Sikhaek leh geij boux rengzak,
Cang guh boux rap gyu,
Ndonj haeuj mbanj Bouxcuengh.

Haetlaeng baih doeng ngamq rongh di,
Moz Yiz bongh hwnj canz makit,
Lienh mid youh lienh cax,
Lienh naq youh lienh gung ,
Ndwn lumj goengq bya sang,
Lumj faexgvang cingq soh.

Gouj boux bing rap gyu,
Cang bae guh bouxbuenq,
Ranzrongh con haeuj mbanj,
Daengz laeng ranz Moz Yiz,
Raen Moz Yiz gag ndwn gwnz canz,
Cienq ndang lienh caxyangj,
Cax gvangq lumj faq dou,
Fwngz de dawz mbaeu lumj vad beiz,
Lumj vut ceiz roengz dah,
Lumj samj mba roengz raiq,
Lij bau gaiq rin mbwk,
Lumj dwk giuz gavq luengq,
Lumj cuengq faiq roengz daemz,
Lumj dwk raemx roengz dingh,
Gouj boux bing mbat raen,
Lau daengz naj cungj ndaem,
Fwngz saenq ndang youh saenz,
Lumj nou raen meuzmeh,
Lumj gaeq geq lau nyaen,
Lumj duzgaeng lau cax,
Deuz haeuj bya bae ndoj,
Ndoj youq ndaw geh rin,
Song din mbouj rox cak.

Moz Yiz lienh mid cax,
Lienh gvaq laj gvaq gwnz,
Lienh daengz naj hoengznding,
Naj nding lumj feizgyoq,
Lienh daengz naj cungj oq,
Naj oq baenz daengngoenz,
Lienh daengz hanh cungj roenx,
Hanh sinz baenz fwn raq,
Lae rim naj rim ndang,
Doek rim canz makit.
De vid gen uet hanh,
Ndwn gwnz canz yietnaiq,
Bing raen Moz Yiz ndwn,
Ndaw fwngz mbouj miz cax,
Rin mbwk cuengq youq laj,
Baihnaj mbouj miz naq,
Lahraen de mbouj re,
Gyoengqde ndot okdaeuj,
Mbat aeu naq couh nyingz,
Gouj diuz naq caez mbin,
Mbin bae coh Moz Yiz.

Moz Yiz rwz caen raeh,
Ndaejnyi naq mbin daeuj,
Gyaeuj naq maenjhuxhuhx,
Moz Yiz yawj ndaej cinj,
Ndwn youq dingh ciep naq,
Lajeiq geb song diuz,
Iuhoz naep song ci,
Song lwg fwngzvix ciep song naq,
Song ndaek gaguengq gab song diuz,
Het lw diuz ndeu doek gwnz canz.

Moz Yiz cienq naj bae hut naq,
Hut haeuj geh rin youq gwnz bya,
Set doiq naj bouxbing,
Set doiq sim bouxdaeuz,
Bet boux dai haeu youq henz bya,
Hawj de moek rum haz,
Hawj duza dot gyaeuj,
Hawj duz ma’naez daeuj sik ndang,
Hawj duz malangz daeuj henx ndok,
Lij lw boux dog buet baema.

Bouxbing buet ma daengz ciuzdingz,
Gyaeuj dingq baenz gaeqraq,
Naj ndaem baenz gaepvaiz,
Gvih baihnaj vuengzdaeq,
Gangj mbouj ndaej baenz coenz,
Simvueng soengz youq lumj duzma fatbag.
Vuengz heiq ndat bek daiz,
De cij ndang saenz hai bak gangj,
Gangj naeuz Moz Yiz ak,
Bak yiengh bonjsaeh sang,
Nangx yoeg ndang mbouj byoengq,
Naq nyingz dungx mbouj haeuj,
Dauq daeuj dwk deng raeuz,
Dwk deng gyaeuj deng din,
Seb deng sim deng hoz,
Bet boux beixnuengx soh vut mingh,
Lwed lae baenz dingh youq laj bya,
Ngamq lw gou ma bauq vuengzdaeq,
Cingj vuengz baij bing bae humx de,
Vuengzdaeq dungxsaej goenq,
Fatheiq gyaeuj ok oenq,
Bienqbaenz guh sieng raiz cix ok,
Bienqbaenz mazfung doeg hwnj naj,
Bienqbaenz ma bag luenh haeb vunz,
Gyang hwnz gaj mou daih bouxsaeq,
Gyang ngoengz gaj gaeq daih bouxbing,
Bouxlawz dwk ndaej hingz Moz Yiz,
Couh miz buhraez miz dingjnding,
Vuengzdaeq fatlingh bae diuh saeq,
Vuengzdaeq heuh saeq bae diuh bing,
Gwed geiznding roengz biengz,
Siengj dwk baih Moz Yiz.

Bing vuengz hai daeuj baenz cien fanh,
Seiqlengq banh lumj moed,
Din goed goek haz baenz namjfok,
Din daeb hazndok baenz daeuhfeiz,
Lumj mui iek roengz reih,
Lumj ma’naez roengz bya,
Byaij rim loh rim baq,
Gvaq rim lueg rim ndoeng,
Ganj roengz biengzcuengh gaeb Moz Yiz,
Siengj dawz Moz Yiz haem daengz lix,
Siengj gaj Moz Yiz gwn ukngviz.

Bing byaij haeuj ndoeng mbouj miz roeg yiuh douh,
Haeuj mbanj ranzranz cungj gven dou,
Bing youh conq haeuj bya,
Haeuj baq bae ra riz,
Miz di byaij gvaq dat,
Hawj rin lak moed sieng;
Miz di byaij doxriengz,
Ngaiz rincien dub gyaeuj,
Miz di haeuj laj haz,
Ngaiz caxfwnz faeg din,
Miz di bin hwnj geuq,
Ngaiz gaeu heux aen ndang,
Miz di banh gvaq baq,
Miz oencaq coeg gen,
Miz di benz hwnj lingq,
Ngaiz rin dub deng hwet;
Miz di buet hwnj bo,
Cag roengz hoz laeg ndaet,
Miz di saet hamj mieng,
Ngaiz naq dwk sieng ga,
Miz di bae ra congh,
Ngaiz bongh roengz laj dat,
Nginz gat ndok youh saq,
Gyaeuj hai va guh song,
Ce noh gueng duzdoengh,
Ce ndokdoengz ciengx a,
Vuengzdaeq bingmax dai baenz cien,
Vuengzdaeq bingmax sieng baenz fanh,
Banh mbouj ok Moz Yiz,
Ra mbouj miz Bouxcuengh,
Caenh raen cuengq gung naq,
Caenh lah raen rin gaeuh,
Maeuq youq gyawz mbouj rox,
Ndoj youq gyawz mbouj raen,
Bing ndang saenz dungxmbouq,
Saeq gyaeuj in sim diuq,
Yiuq gwnz youh yiuq laj,
Lah bae youh lah dauq,
Luenh hai bauq dwk mbwn cungj laep,
Luenh hai mid baek biengz cungj saenz,
Yaek siengj dwk ndaej Moz Yiz lau,
Yaek siengj gauh daengz Bouxcuengh heiq,
Suenqgeiq dwk mbouj dingz mbouj duenh,
Yaek siengj dwk luenh raeuz bouxbiengz.

Moz Yiz caen mbouj heiq,
Fanh seiq goj mbouj ging,
Baengh beixnuengx caemh sim,
Gaem rin daeuj guh cax,
Ndoj youq laj ngab rin,
Bin youq gwnz go faex,
Hawj saeq yawj mbouj raen,
Hawj bing hoenx mbouj gvaq,
Hawj de baenz duz bya,
Gag gaz youq ndaw red.

Bingcaeg dawz bya bet gouj haemh,
Ndwnj daengz naizsaw cungj raen haemz,
Dwk daengz gen ga naiq,
Ndang nyaih lumj mbaw sawz deng nae,
Souj bae souj dauq souj daengznyeh(fug),
Deq gwnz deq laj baiqra’ninz,
Mbouj raen Moz Yiz hai din dauq,
Cingqcoq(cij) sou bing dauq bae ging.


Cangh Daih 9  CAUX BINGMAX

Daengngoenz doek roengz bya,
Roegga mbin ma byai faex roz,
Mbin ma coh rongz gaeuq,
Rongz gaeuq ngaiz bauq nyingz,
Dwk sinz lumj va byaiz,
Dwk vaih loenq roengz dah,
Duzga hozndat lumj feiz coemh,
Mbin gvaq doengh daeuj ndaq,
Saet gvaq bya daeuj vet:
Vet vuengzdaeq simyak,
Vet saeq hak saej nduk,
Vet bingcaeg uk naeuh,
Vet bingdaeuz dungx bwn,
Hwnzngoenz hai bauq dwk biengzcuengh,
Haih daengz bouxbiengz hoj haeuj ranz,
Haih daengz cwz vaiz hoj haeuj liengh,
Haih daengz duzyiengz duzgaeng hoj gvaq dat,
Haih daengz duzsap mbouj miz congh,
Haih dou duzga mbouj miz rongz,
Congh gamj congh vaengz ngaiz dwk doemq,
Rongzfaex rongzhaz ngaiz coemh caez.

Moz Yiz ndwn dingj bya,
Youq laj goek faex roz,
Ngiengx gyaeuj coh duzga,
Hai da yawj ndaw mbanj;
Ranzranz hwnj feiz oenqngauqngauq,
Bouxlaux hemq lwgngez,
Lwgngez ra bouxlaux,
Vunz daejngauhngauh doengh daengz mbwn,
Vunz dai baij rim doengh,
Lwed hoengz lae baenz dah,
Yied lah yied saej goenq,
Bwn’gyaeuj gag ok hoenz,
Gag heab faenz haeb heuj,
Ngeuq cax raeh gvaq rumz,
Bak cax bungq roengz rin,
Rin cix hai guh song,
Bakcax dongj gofaex,
Gofaex goenq guh gyaengh,
Cax raemj daengz laj namh,
Namh hai baenz diuz cauz,
Cienq dauq yaengx cax yiengq baihbaek,
Song da mbouj yaep gag ok feiz.
Moz Yiz sim gag ngeix:
Duzdoq ra vunz ndat mbouj ndaej,
Song fwed hoij raez mbin baema;
Duzma ra gwn haex mbouj deng,
Geb rieng dauq bae ranz;
Malangz ra noh gwn mbouj nengz,
Ndwnj naizhaemz dauq byouq;
Hak bing ra raeuz ra mbouj raen,
Aeu gaen goemq naj buet ma ging,
Ma nanz gaij gwn haex,
Saeq nanz gaij gaj vunz,
Ngoenzneix bing baema,
Gvaqlaeng baenzbaenz lij cienq dauq.
Mbouj lau vuengz simbwn,
Mbouj lau mbwn rox lak,
Mbouj lau hak daeuj humx,
Gyaeuj goenq lij miz iuhoz dam,
Ndok dsanq lij miz nginz daeuj rangh,
Dajdingh song cax gangq gwnz hoz,
Dajdingh byaj bag deng gyaeujhoq,
Ndang noh bak lai gaen,
Vut roengz vaengz mbouj heiq!
Buet bae ra vunzlai,
Mbouj dwk vuengz dai sim mbouj fug.

Moz Yiz hwnj geuq laj,
Hwnj dongq bya daeuj haiq,
Couh vaiq dauqma ranz,
Ra nangz ok cawjeiq,
Caez caeuq meh caemciek:
Cien nienz caeuz aeu bauq,
Faex laux goj aeu raemj,
Raemxhaij goj aeu gonh,
Aeu dwk vuengzdaeq luenh,
Hawj biengzcuengh onjan.
Daengx ranz naemj geiq caux bingmax,
Hawj baz bang cawj gwn,
Hawj meh ndwn bakgyok,
Ndwn rog hen ndaej maenh,
Haet haemh yiuq ndaej ndei,
Couh ndaej caux bingmax okcau,
Couh miz gyong hauh yiengh doh biengz,
Moz Yiz yienghyiengh daengq liux caez,
Couh bae rungh haeuj bya,
Bae ra Gamjlungzvuengz,
Gamjlungzvuengz dieg gvangq,
Rangh bae gouj bak gouj ciengh raez,
Bak gamj miz rin dangj,
Cungqgyang miz mbonq ninz,
Gwnz dingj miz riep gang,
Haeuj vang miz daengq naengh,
Haeuj gox miz raemxmboq,
Rumzliengz boq gvaq laj,
Gaeu laux daz bak congh,
Ronggyoij baex daengngoenz,
Seiq haenz humx baenz gyok,
Haeuj ok miz roen iq,
Giz laep miz roen ndoeng,
Hwnj roengz vuzn mbouj rox,
Gvaq loh vunz mbouj raen,
Giz haenx ndaej caux bing,
Gizwnq ndaej caux max,
Cien bing fanh max cang ndaej roengz,
Moz Yiz caen simhoengz,
Sikhaek roengz fwngz baet dieg gamj,
Aeu rin an gasaeu,
Aeu namh daeuj guh cauq,
Gawq faex laux guh benj,
Caep rin demh swiz va,
Gonz haz daeuj guh moeg,
Raemj faexndoek guh canz,
Lumj aen ranz ndei youq,
Lumj aen bouq ndei naengh.

Moz Yiz youh caiq haeuj ndoenglaep,
Moz Yiz youh caiq saet lueglaeg,
Ra foed cug guh max,
Ra haz cug guh bing,
Benz hwnj gouj cib gouj aen lingq,
Guh daengz linx ok oenq,
Baenq hwnj gouj cib gouj goengq bya,
Byaij daengz gen ga naiq,
Raih gvaq gouj cib gouj diuz giuz,
Guh daengz iuhoz naet,
Saet gvaq gouj cib gouj goengq ndoi,
Hanh hoij giuzndaeng mbouj ndaej uet,
Buet gvaq gouj cib gouj aen ndoeng,
Ndokdoengz cungj yaek saq,
Byaij gvaq gouj cib gouj aen lueg,
Naj gyuek rim namhboengz,
Haeujbae gouj cib gouj aen rungh,
Guh daengz din fwngz manh,
Banh gvaq gouj cib gouj goengq bya,
Guh daengz buhvaq sik,
Bik daengz ndangnoh saenz.
Gonz ndaej gouj cib gouj gong haz,
Ra ndaej gouj cib gouj gong foed,
Daeb ndaej gouj cib gouj ciengh sang,
Baij rim gamj rim gungx,
Roengz fwngz caux maxbang,
Roengz fwngz ganj caux bing,
Caux miz din miz gyaeuj,
Haeuj miz noh miz ndang,
Ga sang baenz vunz raeuz,
Naj hau ngaeuz baenz gingq,
Da lienghrongh baenz daeng.
Mzo Yiz daengx ngoenz haeux mbouj gwn,
Moz Yiz daengx haemh cungj mbouj ninz,
Buekmingh caux baenz gouj cib gouj bang max,
Baij rim bya rim gamj,
Caen ndang caux baenz gouj cib gouj baiz bing,
Coq rim Byalungzvuengz,
Song fwngz yaengx geiznding,
Hwnjdin lienh okcau,
Lienh boq hauh dwk gienz,
Cienh saet ciengz doxndoiq,
Caemhdoih lienh ndaej yax,
Lienh rox gwih max hoenx hwnj ging,
Hoenx ciuzdingz gaj vuengz,
Biengzcuengh gyoengqraeuz couh daihbingz.

Moz Yiz caux ndaej bing ndaej max,
Ma ranz daengq hawj meh,
Haeuj rug geq hawj baz:
Ngoenz bae doengh bae naz,
Coenz vah aeu ndaej geiq,
Caetcaet seiq cib gouj ngoenz ndaw,
Mbouj hawj vunz haeuj Byalungzvuengz,
Gou youq gizde cuengq fouzfep,
Gou youq gizde gyaep duzfangz,
Caetcaet seiq cib gouj ngoenz gyang,
Gou youq gyang rungh lienh bingmax,
Gou youq gyang bya son okcau,
Mbouj cinj vunz byaij roen bae dauq,
Mbouj cinj mbauq sau luenh cam dongx,
Mbouj ndaej luenh conq Gamjlungzvuengz,
Dieg de dieg duzlungz biengzcuengh,
Gamj de gamj duzciengh biengz raeuz,
Ciengx ndaej bingmax ok geiqmaeuz,
Geijlai iencaeuz cungj ndaej bauq.

Moz Yiz rieg buh moq,
Youh daiq duzma ndangq,
Daiq ma riengz dawz gamj,
Daiq ma gamz huq soengq bae dauq,
Soengq gyu youz lauz soengq byaek noh,
Soengq saenq soengq haz rox guh ndei,
Moz Yiz yienghyiengh daengq ndaej doh,
Moz Yiz lohloh daengq ndaej caez,
Ansim bae ndaw bya,
Bae guenj ndei bingmax.
Duzma haethaemh soengq haeuxdaeq,
Duzma ndangq neix miz geiqmaeuz,
Hawj vunz aeu lingz venj laj hoz,
Byaij roen baedauq yiengj dunghdingh,
Haeujok hawj vunz dingq simsienz.
Duzma ndangq neix caen coengmingz,
Gag ninz baihrog dawz bakdou,
Bouxhek daeuj daengz de cix raeuq,
Miz vunz daeuj coh de cix vaz.
Moz Yiz ndiep ma lumj ndiep lwg,
Gwn noh gwn daep dwk hawj dingz,
Gwn haeux gwn bingj faen boux mbiengj,
Duhdoem faen boux naed,
Bang de raed bwnhoz bwnda,
Swiq ga youh swiq naj,
Caemhdoih ninz laj gamj,
Doxbang daeuj guenj bing.

Duzma caen cinglingz,
Dauq ranz rox beng din Dahva,
Beng hawj Dahva ra haeuxdaeq,
Raeuq hawj Dahva ra doxgaiq,
Dahva byaij bae ra gunz moq,
Dawz daeuj duk noh duk haeuxngaiz.
Cug haeuj baihlaj ndang hawj ma,
Youz de baema soengq hawj gvan.
Dahva raen duzma lingzleih,
Baet rieng feihfeih caen simangq,
Dangqdangz umj haeuj rungj,
Lumh gyaeuj youh lumh ndang,
Aeu giemzhangz doxno,
Aeu gyaeujhoq doxing,
Aeu ribdin doxcoh,
Aeu ndangnoh doxnem,
Yawj ma bengz baenz bauj,
Baengh ma laux banh saeh,
Fugsaeh hawj gvan ndei.

Dahva ndiep gvan lumj ndiep meh,
Donq haet soengq nyeh caeuq gemqhaj,
Donq haemh soengqbya caeuq daeuhfouh,
Hawj gvan gwn bouj souj maenh bya,
Hawj gvan gwn biz guenj bingmax,
Hawj bingmax baenz vaiq,
Hawj gvan daiq hwnj ging,
Mbongq aeu lwednding vuengzdaeq daeuj coq laeuj,
Daet aeu gyaeujma vuengzdaeq daeuj youzgai,
Gvej aeu naeng raiz vuengzdaeq daeuj gueng bit,
Mbit aeu simdaeuz vuengzdaeq daeuj gueng ma,
Mbon aeu lwgda vuengzdaeq hawj gaeq dot,
Faeg aeu ndokndang vuengzdaeq daeuj ciengx bya,
Raemj aeu fouq ga vuengzdaeq daeuj ciengx gyuk,
Buq hai uk de daeuj goenj dang,
Dwk dangqsang de roengz,
Bok lungzbauz de ok,
Duet aen dingj de bae,
Mied ciuzdingz dai caez,
Raeuz couh ndaej cwxcaih,
Caiq mbouj you gyau liengz,
Caiq mbouj deng gyau suiq,
Caemhdoih cungj raen ndei,
Mbouj miz bouxsaeq conq haeuj mbanj,
Mbouj miz bouxhak gamj roengz biengz,
Mbouj deng cug deng gaj,
Mbouj ngaiz lienh suj din,
Mbouj ngaiz bing gyaep laeh.

Ngoenz gvaq ngoenz yetyet,
Gvaq seiq cib bet ngoenz,
Duzma hwnjroengz mbouj raen naiq,
Bouxbaz sawj lai mbouj raen mbwq,
Mwh lij cien gyaeq suek haeuxnaengj,
Dwgdaengq hawj gvan gwn ngoenzcog,
Ngoenzcog dwg ngoenz seiq cib gouj,
Hai bing dwk fouj youh dwk ging.

Caiq gangj vuengzdaeq youq gingsingz,
Dingq naeuz dwk Moz Yiz mbouj hingz,
Naj henj lumj hing geq,
Bak mbe baenz ma’ngauz,
Naeuz de rox bienq iu,
Diuq gvaq gwnz gvaq laj,
Gvaq gwnz mbouj raen naj,
Gvaq laj mbouj raen ngaeuz,
Bing raeuz gyaeuj doek lumj rin raiq,
Cax bag Moz Yiz goj mbouj dai,
Hai bing dwk mbouj gvaq,
Hai max ra mbouj raen,
Guh baenz ndaej geij ndwen,
Cien loh cungj yungh caez,
Vuengzdaeq baij vunz bae damqcaz,
Cang guh bouxgaimax haeuj mbanj,
Cang guh bouxgaiswiz banh biengz,
Cang guh bouxgaidiengz liuzlangh,
Cang guh bouxlanghbya roengz daemz,
Cang guh bouxyaemzsep henz dah,
Ngoenzngoenz lahraen duzma byaij,
Byaij ok mbanj daeuj haeuj laj bya,
Laj dungx miz baengz suek haeuxdaeq,
Menhmenh bae riengz laeglemx yawj,
Yawjraen ndaw de miz gveijgvaiq,
Bingjbauq vuengzdaeq vaiq bae caz,
Vuengzdaeq yied dingq bak yied aj,
Song fwngz daj congz congz yaek saq,
Venndaq gyoengq caeg huk gvaq ma.

Vuengzdaeq baij bing roengzdaeuj lah,
Vuengzdaeq gwih max roengzdaeuj cunz,
Cunz liux ndaw ndoeng cunz laj bya,
Aeu riengz duzma ra Moz Yiz.
De raen yiuzhoi miz hoimba,
Sik aeu baengzva daeuj duk hoi,
Cug ndei coih ndei baenz aen daeh,
Caiq aeu midsaeq yoeg daeh byoengq,
Dawz daeuj byong roen deq ma’ndangq.
De heuh ma ndangq youq henz daeuj,
Gej aeu daehngaiz vuenh daehhoi,
Hawj ma byaij roen hoi rox loenq,
Bingcaeg boenq bae lumj bitbang.

Seizde duzma goj roxyiuj,
Yied bae yied yiuq yied raen hoengh,
Diuq bae bongh bae mbouj siengj byaij,
Cang guh ga baix bae mbouj yaemz,
Dwgdaengq raeuq hawj bouxcawj ngi,
Hawj de sousib ndei doenghyiengh,
Fuengzre miz fangz daengz henz gyawj,
Moz Yiz dingqngi ma ndangq raeuq,
Maeuq hwnj gwnz dingj gamj bae lah,
Lahraen miz bingcaeg daeuj riengz,
Roxnaj ciengz neix saeh mbouj ndei,
Bae dauq bibuengq boux bing haz,
Gwnz laj ngoegngauz duzmax rin,
Bing haz mbouj rox doengh,
Maxrin roex soengz mbouj rox buet,
Moz Yiz iet linx lah daengx ndwi,
Nyaengq baenz mui ndaep feiz,
Heiqhwnj cim mbwn fwj,
Fwjheu nanz ndaej bang,
Mbwnsang nanz ndaej gouq,
De gag ngeix geiqmaeuz,
De veh fouz guh fap,
Vad fwngz byoq raemxfouz,
Youz bae youz dauq nam coenzhauq;
De gouz bouxlaux Baeuqloegdoz,
Gyaez raeuz lwglan lumj saihoz,
Gyoh raeuz biengzcuengh lumj ngveihda,
Vaiq heuh binghaz saet ok gamj,
Vaiq heuh maxrin hamj ok bya.
Laeklez gyong laz gag byoengq congh,
Veh fouz guh fap muengh mbouj daengz,
Caenh raen binghaz ngamq rox sangj,
Caenh raen maxrin ngiengx gyaeuj cak,
Dawz yangj yaengx mbouj gvaq najbyak,
Dawz cax yaengx mbouj gvaq makda,
Song ga saetdiuq mbouj hwnj sang,
Song din byaij vang mbouj ndaej yaemz,
Caenh rox naengh baenz baiz,
Mbouj rox hai mid baek,
Najaek caengz miz sim,
Sailwed caengz ndinghoengz,
Ndokdoengz caengz ndongj ak,
Bak suenq mingh mbouj ha,
Gen ga mbouj bibuengq,
Moz Yiz muengh ndwi gag doeknaiq,
Yied yawj yied haiq gag doekhoenz,
Aen sim lumj feiz lej,
Ndoksej lumj mid coeg,
Gyaeujdot youh daraiz,
Moz Yiz haiq coh Byalungzvuengz,
Saihoz bongz lumj ngwzgapndoengj,
Caen dwg haeb dungx mbouj miz vunz gaemh iu,
Yiuq roengz Conghlungzvuengz,
Simdaeuz ndongj lumj rin,
Yaek gangj mbouj baenz sing,
Yawk mbin mbouj miz fwed,
Mbat yawj ma ndangq buetfwdfwd,
Haeujaw(gangzheiq) baez dam baez,
Hanh lae lumj raemxmboq,
Seiq cib bet ngoenz cuengq fouzfap,
Yienghyiengh fouzfap cungj baih caez,
Yaek daimaez ndoilingq,
Yaek haeb linx byasang,
Heuh mbwn mbwn mbouj han,
Hemq namh namh mbouj wngq,
Siengj daengz beksingq raeuz Bouxcuengh,
Souhoj souhnanz vih bouxvuengz,
Mbwn doemq dangq ciengz lak,
Aeu buekmingh cukcak,
Aeu dwk bingz bouxyak bouxvuengz.
Hawj biengzcuengh bienq ndei,
Sim ngeix geiqmaeuz doh laeb doh,
Dwk daengz vuengzdaeq gat saihoz,
Geijlai iencaeuz goj aeu bauq,
Geijlai haklaux aeu gaj caez.

Moz Yiz ngeix hozndat,
Fwngz gaem byalat cug daengz saej,
Fwngz gaem saehaij cug daengz rog,
Haeuj lueg mbouj lau guk,
Yaek gwn uk duzciengh,
Vih gouq raeuz biengzcuengh,
Moz Yiz muengz baenz cax,
Beng gung youh liuq naq,
Gwnz laj dab rin gyok,
Haeuj ok congh rin gamj,
Bingcaeg yamq daeuj daengz,
De couh yaengx naq dwk,
Mbi de mbwk gvaq mbwn,
Ginggvaq gouj cib gouj ngoenz fwn,
De guh fouzfap vunz mbouj rox,
Geijlai sinhoj de souh liux,
Couh heuh binghaz rox dwk naq,
Couh heuh maxrin rox bongh sang,
Yawj vang maxrin lumj fwjhau,
Yawj raeh binghaz lumj ndaundeiq,
De fwngzgvaz mbat yaengx,
Maxrin maenj sing baenz byairaez,
Binghaz gaeunaez yiengj namh saenz.

Vuengzdaeq hwnj bing daeuj,
Lumj daekgaeuj banh biengz,
Banh lumj bya rim mieng,
Lumj moed raen dangzrwi,
Yak baenz guk baenz mui,
Lumj duzrwi ok rongz,
Hongz lumj fangz dai raq,
Gvaq baenz cien baenz fanh,
Humx laj mbanj gwnz haw,
Moz Yiz yawj daengz da mbouj yaep,
Gyajcang youq dingh lumj duzbaed,
Bingcaeg haeuj gyok gokj mbouj doengh,
Deq de daengz gyawj cij yungh fap,
Moz Yiz cumh bak byoq raemxfouz,
Binghaz okdaeuj caez cuengq naq,
Maxrin okbae caij bingcaeg,
Dai rim rungh laeg baij rim dat,
Hak saeq mbat yawj gag ndang ndum.

Seizneix vuengzdaeq caen hozgaek,
Youh gyaep bing daeuj moq,
Daeuj fouz soq cien fanh,
Miz baenz bang naj bienq,
Giemq couh gaq roengz hoz;
Bouxlawz deuz doxdauq,
Ngaiz haklaux daet gyaeuj,
Song fwngz mbon haeuj daeh,
Va aeu mba haeuxdaeq,
Vang raez vanq hwnj mbwn,
Gwnz laj cungj laepmok,
Haeujok mbouj raen loh,
Bingcaeg saenzhoxhox,
Moz Yiz got gyaeujhoq,
Mbouj rox ndoj gyawz bae.
Miz di got dungxsaej,
Gaex roengz caz oenca;
Miz di doek roengz bya,
Ga raek fwngz youh goenq;
Miz di laemx roengz dat,
Fad gyaeuj baq uk sinz;
Miz di doek roengz rin,
Ndok nginz soiq baenz foenx;
Miz di doek roengz raengz,
Ndnagnoh yungz baenz daeuh.
Bingcaeg dai baenz raq,
Lumj moed gvaq rekyouz,
Fouz baenz cien baenz fanh.
……

Moz Yiz gej saigyaeuj,
Dawz daeuj vut hwnj bya,
Mbat heux gvaq gwnz dingj,
Lumj duzlingz deng cug,
Lumj duzguk deng dauz,
Baedauq dawz sajlienh,
Gwnz laj haeuj momhgyok,
Cag beng haeuj beng ok,
Ndaw rog youz de byaij,
Byai bya youz de baenq,
Yaepseiz ndwn bya neix,
Yaepseiz saet bya wnq,
Diuq gvaq neix gvaq haenx,
Lumj byaij roen ganj haw.

Mok sanq mbwn hai rongh,
Bing vuengz muengh byai bya,
Ndang saenz ga gag baenq,
Lumjbaenz haeux gwnz raeng,
Yawjraen Moz Yiz ndwn dingj bya,
Song ga lumj ndaundeiq,
Song fwngz bae dauq vix,
Rumz ndij fwj sienghoih,
Sai lumj duzdoengz hoij gyang mbwn,
Youz de byaij gvaq gwnz,
Moz Yiz ndwn gwnz bya,
Dap gung naq daeuj nyingz,
Gip rinbya daeuj ndoiq,
Bingdoih youq giz gyae,
Naq gag baek bae coh;
Bingdoih ndoj giz gyawj,
Rin gaeuh bae deng ndang;
Mbat naq dai baenz bang,
Mbat rin dai baenz gong.
De youh bongh mid cax,
Bing laj bya gyonj laemx,
Laemx daengjhoemj daenjhai,
Bak hemq dai hemq lix,
Doengh daengz giz dinmbwn.
Vuengzdaeq raen bing dai,
Haiq lai naj cungj ndaem,
Naemj daengz sim cungj vaih,
Caiq baij cib fanh bing,
Cap yingz rim laj bya,
Lumj haz daeb baenz ciengz,
Siengj caiq gaeb Moz Yiz.

Baezneix bing daeuj lai,
Seiqlengq baij cungj rim,
Moz Yiz ngeix ndaw sim,
Caen gim mbouj lau feiz,
Lienzseiz conq haeuj congh roeglaej,
Cienmonz sawj naq diemj bouxdaeuz,
Aeu dwk najbyak caeuq fajheuj,
Hawj de geux hoz yiengz.

Moz Yiz conq haeuj congh aekex,
Cienmonz deq bouxhak,
Dwk makda giuzndaeng,
Hawj de naengh daej dai.

Moz Yiz caiq bae congh vumzvauz,
Aeu saux geuh rin daeb baenz dong,
Deq bing baenz rongz daengz laj bya,
Ringx rin gag lak daenz dai caez.

Moz Yiz youh bae gamj duzyiuh,
Siuq aeu rin laux daeuj daengj ce,
Deq bing baenz bang cung hwnjdaeuj,
Rin laux dub gyaeuj dai rim loh.

Moz Yiz ndoj gwnz gaj cien haj,
Moz Yiz ndoj laj gaj fanh sam,
Gag de boux ndeu dingj mbouj gvaq,
Cien bing fanh max daengz henz ndang,
Baklae doxdam gangq hwnjdaeuj,
Faexsaux rangh gyaeuj dap hwnjbae,
Conq haeuj congh bae nanz ndoj ndang,
Benz hwnj byasang goj ngaiz laeh,
Goenq sauj faex roz daeb rim bya,
Haz nyungq foed reuq ce rim doengh,
Yaek siengj coemh daengz rinbya dek,
Yaek siengj mbek daengz ndoi bo lak,
Cak haeuj congh roeg goj aeu ok,
Dok haeuj ngamx rin goj aeu dawz,
Vuengzdaeq cawzneix hemq ndaej sang,
Moz Yiz ndang ndeu deuz mbouj ndaej,
Moz Yiz maeh lawz mbouj baenz lawz,
Boemz youq laj deih mbouj ngah youq,
Bienqbaenz gaeqboux mbin hwnj mbwn,
Bienqbaenz duzlungz conq roengz haij,
Bienqbaenz duzngieg vaij roengz mboq,
Bienqbaenz duzdoq mbin haeuj rongz,
Song fwngz vut baengzhau guh giuz,
Song fwngz iu saihwet guh lae,
Hwnjbae byai bya gyawj duzbyaj,
Hwnj laj byong mbwn gap fwjheu,
Feiz yaek bae daengz rumz ndaep liux,
Lae yaek heux daengz byaj bag caez,
Vuengzdaeq guh lawz mbouj baenz lawz,
Naengh youq laj lae doek naizsaw.


Cangh Daih10  ROENGZ BYA

Moz Yiz deuz haeuj laj ndaundeiq,
Lienzseiz ndoj haeuj daengngoenz,
Gyang haemh soengz youq ndaw ronghndwen,
Hai din hamj gvaq bien dahhaij,
Seiqfueng betbaih ronghsagsag,
Gag caeuq fwj doxbungz,
Gag ndij rumz doxhoih,
Caemh doih youq laj mbwn,
Caemh doih gwn raemxraiz,
Ndwn youq byai ndauhaet,
Saet youq gwnz duzdoengz,
Fwngz vad ndaej fwjnding,
Din byaij riengz fwjmok,
Dopfwngz deng duzga,
Dik ga deng duzyiuh,
Liuh gvaq gwnz byai geuq,
Heuh gvaq gwnz dingj bya,
Mbouj miz raemx swiq naj,
Naj mbouj swiq naj na,
Ga mbouj swiq gag maengh,
Sam haemh mbouj raen saek naed haeux,
Gouj ngoenz mbouj raen saek ceh gve,
Byaij gvaq ndaw fwj dungx gag imq,
Ngiengx gyaeuj coh rumz sim gag liengz,
Hwnz yiengq ndaundeiq daeuj gangjgoj,
Ngoenz coh daengngoenz daeuj guhfwen,
Sim gag sienz gag angq,
Ninz youq bya sang yawjraen gvangq,
Ndwn youq gizsang lah ndaej gyae,
Yiuh ga caez daeuj gwed gyaeuj hanz,
Roegenq bae ndij dam baklae,
Youq ndaej vuenyungz lumj ndaundeiq,
Youq ndaej funglouz lumj ronghndwen,
Cien bing fanh max humx mbouj you,
Aeu cungq daeuj dwk goj mbouj ngaih.
Bingcaeg feiz coemh goj mbouj ndaej,
Bouxcaeg dap lae dieb mbouj daengz,
Haeb faenz maenh heuj aeu naq siq,
Youh lij aeu siu roemz,
Dwk daengz gouj hwnz gouj ngoenz laep,
Dwk ndaej gouj haet gouj haemh doh,
Siu cungq coq bae bak fanh bau,
Naq soem sauz bae cien fanh diuz,
Dwk daengz din mbwn lumj feiz coemh,
Dwk daengz rinroj yungz baenz mba,
Dwk daengz go’nya yungz baenz daeuh,
Dwk daengz go’ngaeux goek dai roz,
Ciz mbouj mo daengz naeng Moz Yiz,
Vuengzdaeq mbouj miz saek coenz gangj,
Gag dawz gen goz vangh dauq ndaw,
Gag dawz gen buh dangj faj bak,
Hengz yak gonh dah mbouj ndaej bya,
Caiq dawz saeng saz menhmenh yaemz.
Baezneix yaemmaeuz de cib cuk,
Duzguk soengq noh hawj duzyiengz,
Dwk gyong dwk laz ning gvaq biengz,
Hawj raeuz Bouxcuengh soengq gim ngaenz,
Cien rap gim ngaenz gvaq daih loh,
Boq biq boq naeuz daengz bakgyok,
Siengj lox Moz Yiz okdaeuj cim,
Dajsiengj gim ngaenz bak fanh maenz.

Moz Yiz mbouj haenh doengh gij neix,
Lwgda mbouj sawj lah,
Roxnaj vuengz daeq ceiz bau ndok,
Dangqdangz saengq mug okdaeuj vut bae coh,
Gim goj nanz boenq bit haeuj vaengz,
Ngaenz goj nanz yoeg roeg haeuj vangx,
Uengjfeiq dawz hoi bae dangj fai,
Uengjfeiq roengz haij vax ronghndwen.

Ciengz it mbouj baenz baij ciengz ngeih,
Lwgsau saundei rim laj bya,
Duet vaq bek ga enj dungx diuq,
Muengh hawj Moz Yiz yiuq raen simdaeuz doengh,,
Vaiqdangq roengzdaeuj leh aeu baz,
Naj cim va saek sauh.

Moz Yiz goj mbouj hai da lah,
Aeu fwngz goemq naj vut gaemz rin,
Sim de haemz dai ndaek vuengzdaeq,
Dungxsaej bwn lumj ma,
Ra aeu caeuzyah daeuj guh’angq,
Ra aeu nangzsau daeuj guhcaemz.

Ciengz ngeih mbouj baenz baij ciengz sam,
Cingj vunz ram giuh daeuj laj bya,
Cingj vunz roq laz daeuj laj geuq,
Heuh Moz Yiz roengzdaeuj,
Naengh giuh haeujbae ging,
Haeujbae ciuzdingz dang vuengz ngeih.

Moz Yiz mbouj miz yienghneix sim,
De gyaez raeuz beksingq,
De dingq raeuz Bouxcuengh,
Mbouj saenq guk bienq yiengz,
Mbouj saenq fangz bienq mbaj,
Vuengzdaeq sim duzma,
Bouxcuengh ndaq mbouj dingz:
Bak lumj bak duzbying,
Cup vunz din ok lwed,
Heuj lumj heuj duzrwed,
Gwn lwed vunz guh donq,
Daep lumj daep ma’naez,
Ngaeh gwn vunz makda,
Ga lumj ga duzmaet,
Saet gwn vunz diuz nginz,
Din lumj din duznyaen,
Va dawz naeng vunz bok,
Ndok lumj ndok duzngwz,
Coeg haeuj rwz vunz nuk,
Uk lumj uk duznaenz,
Haeb hawj vunz baenz bingh,
Mingh lumj mingh duzreiz,
Gwn ngveiz vunz ciengx ndang,
Hangz lumj hangz duznuem,
Ndwnj gwn vunz lij lom,
Hoz lumj hoz lazbangh(nyanen’ma),
Gvangh gwn bit gwn gaeq,
Vuengzdaeq doeg lailai,
Byaij gvaq goek gaiz gaiz dai roz,
Byaij gvaq henz moz moz dai ngoenh,
Ngoenh bae geij mbanj moz,
Roz bae geij ndoeng faex,
Vuengzdaeq saej caen haeu,
Aeu geij bak boux yah,
Ra daihbaj lwgsau,
Gwnhauj lumj bitviq,
Haeuhiq lumj max fauz,
Saek ngoenz dai hau youq gwnz mbonq,
Saek ngoenz dai ndongj henz lwgsau,
Nauq(mbouj) miz vunz dajleix,
Beixnuengx goj mbouj lah,
Vuengzdaeq ngaiz ndaq mbouj guhsing,
Gyajcang sou bing dauqbae ging,
Bae yienhsingz maeuq caj,
Bae yazmonz ndoj deq.

Maeuq ndaej sam haw gouj ngoenz gvaq,
Maeuq ndaej haj haw byong ndwendoh,
Daihloh ndaw ndoeng dingz liuxseuq,
Gwnz geuq laj bya caem baenz raemx ndaw mboq,
Duzdoq duznengz youh okdaeuj,
Duzgoep duzcaeuh youh luenh ning,
Duzrwi duzdinz caiq cimz va,
Duznyauh duzbya caiq youz raemx,
Byaekgyaemh youh ok reuz,
Goleux youh dok ngaz,
Go’haz hwnj bakgaeq,
Faexlaeh youh ok mbaw,
Gosawz youh did rag,
Go’mak youh ok va,
Gocaz youh biu nyod,
Faex bod lij hwnj ngeiq,
Faexsei yaek ok rangz,
Faexgangz dok mbaw moq.
Moz Yiz ndoj nanz goj raen mbwq,
Gwq maeh bouxmeh caeuq bouxbaz,
Maeh daengz duz ma ndangq yienz ndaenq,
De couh daenj buh mbin roengz bya,
Dauq ranz ra meh gangj coenz van,
Dauq ranz ra nangz gangj coenz unq,
Lwnh ndij vuengz daeuq hawj meh dingq,
Lwnh ndij vuengz bingq hawj nangz rox,
Couh caezdoih okeiq,
Suenqgeiq ndij vuengz daeuq daengz daej,
Bae haej bouxmbanj ok geiqmaeuz,
Youh caeuq duzma daeuj gangjgoj,
Lox ndaej duzma hwnjbae ngeih.
Moz Yiz haethaemh conq ndaw mbanj,
Haeuj liux rnz gonq haeuj ranz laeng,
Heuh vunz gaem cax youh gaem naq,
Gaem fouj bag fwnz gaemz,
Gaem liemz youh gaem gvat,
Gaem faggvat ci diu,
Gaem faexliu lienh gienz,
Daengx biengz ma lienh cax,
Daengx mbanj ma lienh buet,
Buet lumj boux okcau,
Bau lumj boux lienh bing,
Dwk daengz gyang mbwn mbin ok oenq,
Dwk daengz gyang d oengh yab ok feiz,
Seizlawz bingcaeg daeuj,
Caemhdoih haeujhoz ndoiq,
Caezdoih yaengx fwngz dwk,
Dwk de sinz gyaeujmbanj,
Banj de roengz gyang dingh,
Hawj de mingh mbouj miz,
Moz Yiz naemj ndaej doh,
Lohloh anbaiz ndei.

Bouxdamq roengzdaeuj damq rox caez,
Dauqbae yienhsingz bauq vuengzdaeq,
Bingmax vuengzdaeq youh okdaeuj,
Haeuj rim ndaw ndoeng rim lueg luengq,
Cuengq feiz coemh mbanj dawz liuxseuq,
Bauq diuh deng ranz doem liux caez,
Nyingz naq dwk ndaej canz doq laemx,
Aeu faex daemj ndaej ciengz doq lak,
Bak yiengh dwk roengz liux,
Fanh yiengh euj roengz caez.

Moz Yiz baezneix nanz ndaej ndoj,
Soh ndwn dingh youq gaem mid naq,
Vuengzdaeq gwih max youq gyae lah,
Roxnaj Moz Yiz ngaiz bauveiz,
Heuh bing haeujbae gaeb daengxlix,
Mbouj hawj de byiq deuz bae gyae,
Mbouj ndaej hai mid gaj,
Mbouj ndaej hai cax faenz,
Gaem dawz song gen rag hwnj max,
Caj bae daengz ging baq aeu sim,
Bingcaeg gaem cax daengz henz gyawj,
Cax ngawq mid coegyiengq coh caez.

Moz Yiz mbouj daej youh mbouj riu,
Siuq rumz boq ndaej mbaw faex baenq,
Iet ndang daengj youq lumj go’gangz,
Dieb hwnj gizsang lumj goleux,
Rumz laux geuj mbouj heiq,
Naq siq mbouj ndaej dai.
Saeq vaih daengz henz lah youh lah,
Bingmax daengz henz cim youh cim,
Song din aj youq lumj duzgoep,
Song fwngz oet bak lumj vunz ngoemx,
Lumj aen loengx daenz fa,
Mbouj miz coenz vah gangj,
Ngiengx gyaeuj coh vuengzdaeq,
Vuengzdaeq lumj duzgaeq yaek haen,
Fwed dop ndang geij baez,
Hwnjbae heuh Moz Yiz cuengq cax,
Aj bak heuh Moz Yiz cuengq mid,
Gak boux iet hoz lumj duzngieg,
Gak boux iet linx lumj duzngwz.

Moz Yiz gaem mid mbouj yaengx sang,
Moz Yiz bek ndang ndwn youq maenh,
Laep da maeh gvaq youh baenqcienq,
Bak mid yiengq namh veh sam gvaengx,
“Baeng” youq laj din de ok oenq,
Namh loemq laeg baenz song ciengh lai,
Hai baenz congh mboq yiengjrumxrumx,
Lumjnaeuz laj deih hai dieg moq.
Moz Yiz vut cax hawj vuengzdaeq,
Moz Yiz vut mid hawj bouxbing,
Ndwn dingh rub gyaeuj riunyumjnyumj,
Lumj yaek cang ndang hwnjbae ging.
Vuengzdaeq caen ndang daeq daengz gyawj,
Gyau max hawj Moz Yiz,
Siengj hawj Moz Yiz hwnjbae ging,
Naj gaeb roeg mbin haeuj ndaw roengq,
Vuengzdaeq roengz simdoeg,
Dop song fwngz daeuj cingj,
Yaengx song fwngz daeuj nai.
Moz Yiz byiq myaiz coh vuengzdaeq,
Moz Yiz ae mug hawj bouxbing,
Song din mbat saet roengz mboq bae,
Gak boux bae lah mbouj raen ngaeuz,
Caenh raen ndaw de ngaeuz lumj gingq,
Caenh raen ndaw de liengh lumj feiz.
Ndaw doengh ndaejnyi miz vah gangj,
Ndaw sangj ndaejnyi miz vah naeuz:
Vetndaq vuengzdaeq haeu baenz haex,
Dungx bwn saej nyangq lumj dungx ma.
Vuengzdaeq ngaiz ndaq mbouj miz naj,
Rox laj congh mboq coq Moz Yiz,
Heuh bing humx ndei mbouj hawj liz,
Aeu gaeb daengxlix mbouj hawj byiq.
Vuengzdaeq gokda nyaeuq lwghaemz,
Song fwngz got laeng baenq bae dauq,
Heuj laux haeb daengz raek,
Bak aek saet hwnj roengz,
Gyaeuj mboengq gvaq aen loz,
Hozndat heiqfwi lumj yiuzhoi,
Dungx bongz gvaq aen gyoi coq byaek,
Hozgaek lumj lingz mbouj raen doih,
Duyiq baenz bit haeuj raep,
Unq baen d aek haeuj feiz,
Naemz baenz aen ceizndek,
Mez baenz byaekgep roengz rek youz,
Youq mbouj onj mbouj an,
Ndwn mbouj van mbouj feih,
Seiqlengq goj byaij daengz,
Henz vaengz goj byaij yiuq,
Saet diuq lumj bya roengz cauq oq,
Luenh conq lumj mbaj bungq coh daeng,
Gaem diuz faexdaeux yinx bingcaeg,
Heuh bae gaeb meh Moz Yiz daeuj.

Meh Moz Yiz  daeuj daengz bak mboq,
Aeu daeh coq sam gaen lwgduh,
Aeu buh suek sam gaen lwgraz,
Ra hawj lwg yungh dwk vuengz dai,
Hai da ndwn youq dingh,
Dingq yawj bouxlwg youq gizlawz,
Lahraen ndaw mboq miz raemx sangj,
Dingqnyi lwg gangj youq baihndaw.
Seizde hak naeuz meh Moz Yiz:
Heuh lwg hwnjdaeuj miz ranz youq,
Heuh lwg dingq naeuz miz bouq hai,
Gwih max gvaq gai daiq saeq hak,
Bak fanh gim ngaenz youz de sawj.

Bouxmeh dingq le hai bak ndaq:
Lwg gou caen mbouj ngah hai bouq,
Lwg gou mbouj siengj youq ranzcien,
Lwg gou cien ngaenz goj mbouj cim,
Lwg gou fanh gim goj mbouj lah.
Ndaq dwk bouxsaeq cungj ngaem gyaeuj,
Mwh cingq bomq haeuj congh mboq bae,
Vut daeh roengzbae coh,
Coq lwgraz bae riengz,
Heuh lwg riengjdi cuengq fouzfap,
Dwk bang fangziek dai mied caez.
Moz Yiz baenz neix hoi vah naeuz:
Fap neix mbouj ndaej sawj song mbat,
Gaxgonq yungh fap vuengz roxndeq,
De rox cuengq roeg dot gen caez.

Vuengzdaeq guh lawz cungj mbouj ndaej,
Aeu faex daeuj fad meh Moz Yiz,
Diz ndang youh moeb gyaeuj,
Yaeuh hawj Moz Yiz okdaeuj gouq,
Yaek aeu gyaeuj Moz Yiz.
Moz Yiz dingqngi meh ngaiz ndoiq,
Aen sim soiq baenz moegloih dub,
Fwngz gaem makbug mbup baenz gyaeq,
Siengj bae siengj dauq caen mbouj fug,
Maeh daengz haeuj rug aeu miz daeng,
Maeh daengz daemj baengz aeu miz faiq,
Maeh daengz hai fwz aeu miz cae,
Ciengz neix yaek siengj gouq bouxmeh,
Youh siengj lij deq caux biengz ngeih,
Lij aeu ok eiq daet vuengz gyaeuj,
Lawh meh bauqcaeuz engqgya ndei.

Vuengzdaeq ndoiq meh mbouj ndaej vah,
Caiq rag Dahva daeuj ok ciengz,
Siengj cuengq bouxbaz lox bouxgvan,
Hawj de raen van hwnjdaeuj yaemz.
Dahva ngaiz rag daengz henz congh,
Lumj dongh saeulaux daengj laj mbwn,
Guk yaek ndwnj gwn goj mbouj ndaej,
Nui yaek gaex laemx goj mbouj naengz,
Ndwn daengj diuzbienx biufeifei,
Song fwngz capeiq naj hoengzhoengz,
Lumj aen daengngoenz ngamq hwnj bya,
Makda ndongq baenz doiq daengloengz,
Ngiengj gyaeuj raen mbwn hoengzgvangqgvangq,
Najaek cang ndaej dienyah caez,
Ndaw sim coq ndaej biengz Bouxcuengh,
Lwed bongh dangqbaenz raemxmboq lae,
Ngiengx gyaeuj baez lah raemxmboq yaep,
Lumj lungz doxgyaep youq dahyaem,
Lumj ngieg doxcaemz youq laj rin,
Lumj bya doxcim youq gyang vaengz,
Dahva raen daengz ngaeuz bouxgvan,
Dangqbaenz caeuq sien caemh aen biengz:
Raeuz vih biengzcuengh dai ndaej dij,
Aeu ndij vuengzdaeq dingj daengz byai!

Vuengzdaeq simdoeg haih Dahva,
Ra aeu faex daeuj gab,
Cag cug gen cug ga,
Feiz lej bwnda leh najbyak,
Mid baek coq bak baek coq ndaeng,
Gaeu naeng Dahva hwnj baenz fangq,
Hawj de dangqdangz daej,
Ndaej Moz Yiz dingqnyi,
Hawj de daeuj gouq vaiq.

Dahva haiqok vuengz gveijgvaiq,
Hai feiz daeuj byamz naj mbouj nyaeuq,
Ven aeu simdaeuz goj mbouj ngaih,
Dai cungj mbouj miz daej ok bak,
Cax mbak goj mbouj heuh naeuz in,
Aeu fouj dub din lij ngiengx gyaeuj,
Aeu mid yaek hoz naj lij riu,
Doeg cag daeuj diuq goj mbouj ienq,
Aeu lienh daeuj suj goj mbouj han.

Moz Yiz dingqnyi baz ngaiz saj,
Dungxhaj cieg lumj sik roengz feiz,
Moz Yiz ndaejngi nangz ngaiz gab,
Simdaeuz lumj mbat dot daengz ngviz.
Seizde siengj bae ndij vuengz buek,
Yaek siengj aeu rin dub vuengz dai,
Yaek siengj hai din dwk vuengz sinz,
Yaek siengj aeu mingh vuengz demh daej,
Danh de maeh bae youh maeh dauq,
Sauhneix okbae mbouj daih ndei,
Caj daengz seizndei daeuj,
Caiq bae bauqcaeuz goj mbouj nanz,
Vih raeuz beksingq ndaej onjan,
Dai meh dai nangz mbouj gaenjaeu,
Gvej gyaeuj goj mbouj ienq,
Dan muengh biengz bienq ndei,
Seizneix vuengzdaeq hengz yak goj fouz yungh,
Dangq rin caem roengz raengz,
Rin caem roengz raengz raemx lij bop,
Lox Moz Yiz ok goj mbouj ndaej.
Vuengzdaeq guh daengz gyaeuj yaek dek,
Naengj et mbouj cug ngaiz nem fwngz,
Geij gok geij gungx baih liux caez,
Lumj duz ma’naez doek roengz dat.

Hak saeq bouxdamq haeujok lai,
Geijlai lohsoq cungj rox caez,
Baezneix bae bauq hawj vuengzdaeq,
Naemj ndaej banhfap moq:
Doq naeuz duzma ndij de ndei,
Lij saeq dwg de daiq,
Haethaemh maij de lumj lwgdaeuz,
Caeuh ma lumj bohmeh,
Yienghyiengh deq ma ok geiqmaeuz.
Aeu ma bae lienh cax,
Caj hawj ma dawz geiz,
Heuh ma cizhoz bae okcau,
Hawj ma bae dauq lienh byaij feiz;
Duzma miz bonjsaeh,
Rox daeh bauj haeuj bya,
Rox ra va hawj cawj,
Rox dawz saenq hawj vunz,
Dawz ma hwjdaeuj diuq,
Hawj de yiuq ma gag hojsik,
Bik ndaej de okdaeuj,
Raeuz couh gaeb ndaej de.

Vuengzdaeq dingq nyi riuhahxhax,
Lumj raemxdah giengh dat,
Heuh hak baij bing bae cug ma,
Dawz daeuj diuq ga baenz da raiz.
Dawz daeuj cug saihoz diuqdaj,
Hawj ma raez ndaej “ing, ung, ang,”
Hawj ma gangz ndaej “ang, ung, ing,”
Moz Yiz dingqngi simdaeuz ndaet,
Saet hwnj bakmboq iet gyaeuj lah.
Vuengzdaeq cax mbat daet,
Aen gyaeuj Moz Yiz saet hwnj mbwn,
Aen ndang Moz Yiz ndwn gwnz mboq,
Raemxmboq bonghsaxsax,
Aen bya baenqhuxhux,
Gobuz bisizsiz,
Goliz yiengjrumxrumx,
Gorungz maenjhoxhox,
Gwnz bo goj laepmok,
Baihrog goj laepyaenz,
Gwnz mbwn baenz fwj gyap,
Byajyap gvaq din mbwn,
Rumz baet byai faexraeq,
Rumz geujgaeq daengx biengz.
Moz Yiz hoz sieng lwed byoq sang,
Byoq vang youh byoq raeh,
Byoq ndaej daengz fwjhau,
Doek roengz saux faexndoek,
Faexndoek bienqbaenz hanz;
Doek roengz canz faexraeu,
Faexraeu mbaw bienq nding;
Doek roengz din ndoi sang,
Ndoi sang namh gag hoengz;
Doek roengz byai faexminz,
Va’minz gag bienq nding;
Doek roengz laj din dah,
Raemxdah goj bienq hoengz.

Aen gyaeuj Moz Yiz lumj daengloengz,
Hwnjroengz youq byong mbwn,
Lah lumj vunzlaux ndwn gwnz biengz,
Lah lumj ronghndwen rox ngaek gyaeuj,
Lah lumj va’ngaeux hai gwnz ciengz,
Hwnzngoenz ciengq fwen ningndende,
Ndaw mboq rinreq goj hai sing,
Laj deih din mbwn goj hai bak,
Hai bak ndaq vuengzdaeq mbouj ding:
Cien doeg fanh doeg dwg vuengzdaeq,
Haih ndaej vunz dai ndok rim gumz,
Din fwngz lumj rib guk,
Uk doeg lumj ngwzheu,
Doeg gvaq goek beu duz ngwzhaeuq,
Doeg gvaq gyang haeux ngwzsamsienq,
Doeg gvaq goek gai ngwzdiemjcienz,
Haeb vunz lumj cenx coeg daimoen;
Doeg gvaq henz roen ngwzgapndoengj,
Haeb vunz nginz goenq dai gyang ranz;
Doeg gvaq ngwzgapdan henz naz,
Haeb vunz gag sieng dai gyang doengh;
Doeg gvaq siphoengz youq henz reih,
Haeb vunz lumj ngvix mbongq dai ndang;
Doeg gvaq malangz youq gyang ndoeng,
Roengz rib viq gwn vunz makda;
Doeg gvaq duz lazbangh bak some,
Gaemh gwn vunz bit gaeq.
Vuengzdaeq ngoenzneix gaj raeuz dai,
Ngoenzcog vunzlai heh de mied.
Cinj de buet haeuj congh roeglaej,
Bouxbiengz cinjdingh laeh de ok;
Cinj de dok gaeu baenz gaeugij(gaeuvuengzging),
Cungj lij aeu gawq daeuj guh ya;
Cinj de bienq baenz nag hoz raez,
Ndaem roengz raemx bae gaeb de dauq;
Cinj de bienqbaenz vumzvauz haeuj aen mak,
Goj aeu caxmbat mbongq dai caez.
Geb aeu saej de daeuj guh mbuq,
Gyux(fwd) aeu dungx de daeuj guh ho,
Gvej aen hoz de daeruj guh byaek,
Baq aen aek de guh nohgaeuq,
Ven aeu daep de cauj guh caeuz,
Heh aeu simdaeuz daeuj guh ngaiz,
Hai aeu bwt de daeuj iep meiq,
Viq aeu yazsij daeuj gyaux dangz,
Aen mbi gwn liengz ce soengq laeuj,
Aen gyaeuj baq daeuj guh aen gva,
Aeu ga daeuj guh gven(gvetdou),
Aeu gen guh hanzhaz,
Bwnda dangq haz hot,
Ndokdoengz guh boegfeiz,
Aeu ngviz aeu uk daeuj goenj dang,
Bok naeng guh daejhaiz,
Hai dungx aeu lwed cawj byaekgvej,
Gvej aeu makda daeuj cauj rangz,
Daengx nangz daengx lwg aeu gwn liux,
Bak diuz ndoksej doq gwn caez,
Baezneix beksingq cingq habhoz,
Baezneiz moz vaiz raen soengyungz,
Caezdoih roengz fwngz gaij ndoi bya,
Guh naz caux reih gwn vuenyungz!


Cangh Daih 11  BIENQ RWI

Vuengzdaeq ngaiz ndaq dingj mbouj ndaej,
Yaek bae ndenq aeu duengh mbouj daengz,
Yaek bae gaem dawz fwngz youh dinj,
Yaek bin bae dwk youh mbouj naengz,
Guh daengz hanh doq daeuj,
Guh daengz gyaeuj doq in,
Gag cim gag najgaej,
Caen saetlaex liux caez,
Raemxda lae mbouj daeuj,
Ngaem gyaeuj sou bing bae yaemzyaemz,
Guh daengz lienz roet mbouj gamj ok,
Lumj mou ngoenh naiq mok,
Ndokndang in youh liengz,
Bae geb gyaeuj geb rieng,
Bae lumj diengsaegva roengz lingq,
Lumj gva ringx roengz dingh,
Bae daengz mingh mbouj aeu,
Ngaem gyaeuj loh mbouj lah.

Vuengzdaeq bingmax bae deuz liux,
Makgeuq hai nding gyoij ok noeg,
Faexndoek ok rangz oij ok hoh,
Laj bo laj mbanj rim bit gaeq,
Aen mbwn nding ndaej lumj hai vamaedleih,
Laj deih hoengz ndaej lumj rim mbaw goraeu,
Moz Yiz aen gyaeuj mbin roengzdaeuj,
Gap hwnj gwnz hoz ndei lumj gaeuq,
Lwed youh mbouj lae hoz mbouj sieng,
Caen lumj meh seng baez daihngeih,
Mbanqndei gvaq daengx biengz.

De riengz conghmboq byaij hwnjdaeuj,
Byaij haeuj gyaeuj mbanj bae,
Raen vunz raemj faex de cix cam,
Raen vunz gwed hanz de cix maeh:
Fouj raemj gofaex lij hwnj foenh,
Liemz goenq gogoenq lij hwnj foed,
Cax daet gyaeuj doek dam ndaej ndei,
Yaek ndaej dang vuengz dauq rox mbouj?
Bouxcoz raemj faex doq hai sing:
Faexlimz raemj liux lij hwnj foenh,
Gogoenq raemj liux lij hwnj foed,
Gyaeuj doek dam ndei ndaej dang vuengz,
Daengx biengx beksingq doq raen angq.

Moz Yiz dingq liux sim gig angq,
Byaij bae geij yamq daengz henz ndoeng,
Raen vunz roengz fwngz raemj go’ndoek,
Youh bae laj goek hai bak cam:
Faexndoek raemj byai lij ok sei,
Faexdeiz raemj goek lij ok rangz,
Gyaeuj doek liz ndang baenz rox mbouj,
Ndaej mbouj ndaej haeuj ging dang vuengz?

Bouxlaux ndaejnyi sing,
Ndaw sim van lumj dangz,
Muengh Moz Yiz dang vuengz,
Caez cuengq sing naeuz ok:
Faexndoek raemj byai lij ok sei,
Faexdeiz raemj goek lij ok rangz,
Gyaeuj goenq liz ndang dam ndaej ndei,
Cien seiq fanh daih lij dang vuengz.

Moz Yiz bungz vunz gangj coenz ndei,
Bouxlaux bouxsaeq cungj cam caez,
Byaij daengz bakgyok hwnj baklae,
Raen yah gvej byaek youq ndaw suen,
Guhfwen cam de naeuz:
Byaeksawz daz gaeu lij rox ngad,
Byaekgat duenh nyod lij ok mbaw,
Vunz dawz gyaeuj bae lij baenzyouq,
Gaeqboux gyaeuj goenq de baenzlawz?

Byaeksawz gvej gaeu lij rox ngad,
Byaekgat duenh nyod lij ok reuz,
Gyaeuj goenq dam iu lij dangz vuengz,
Biengzcuengh beksingq ndei angq moq.

Go’gyoij goenq hoz yaek baenzyouq?
Go’mbuq gvej nyod youh baenzlawz?
Vunz dawz gyaeuj bae hoz goenq donh,
Rox de lwed bongh geijlai gyae?

Go’gyoij goenq hoz lij ok saem,
Go’mbuq gvej daemq lij hwnj coeng;
Vunz gyaeuj doek roengz lij dam moq,
Lwed byoq hwnj mbwn lumj fwn roengz.

Bouxlawz gek hawj byaek baenz coij?
Bouxlawz daet hawj oij baenz hoh?
Bouxlawz haih raeuz mbouj doq ranz?
Dai bae baenz fangz cij caemh moh?

Vuengzdaeq gek hawj byaek baenz coij,
Bouxsaeq daet hawj  oij baenz hoh,
Vuengzdaeq haih raeuz mbouj doq ranz,
Hawj raeuz dai baenz fangz caemh moh.

Moz Yiz dingqnyi angq youh angq,
Lumj naed duhnamh lij caemh hok,
Duhnamh caemh hok raeuz caemh sim,
Itdingh dwk laemx ndaek vuengzdaeq.

Moz Yiz byaij bae haeuj ndaw ranz,
Sim van bae ra meh,
Raen meh leh byaek youq dou gyang,
Couh bae cam meh aeu coenz moq:

Naed duh sauj nding youh rox dek,
Byaekgep gvej bingz youh hwnj ndei;
Vunz daet gyaeuj doek lij baenz rox mbouj,
Dam haeuj lij baenz vuengz roxmiz?

Meh geq guh hong mbouj ngiengx naj,
Gwnz laj saeh nyaengq mbouj yawj vunz,
Fwngz goq leh byaekgep,
Hai bak dep song coenz:
Naed duh raen namh lij rox dek,
Byaekgep gvej bingz lij hwnj ndei;
Vunz ngaiz gvej gyaeuj ndei mbouj ndaej,
Dai bae lauqciuh bienqbaenz fangz.

Moz Yiz dingq meh gangj baenzneix,
Lumjbaenz mbwn doemq roengz laj deih,
Dangsawz nduandeiq geuj raemx noengz,
Lumjnaeuz daengngoenz doek roengz congh,
Lwed bongj gyaeuj doek ringx roengz laj,
Lumj aen saegva roux gyang ranz,
Da ronghcanzcanz youq rogdanq(rogding),
Lumj va’mauhdan baek ndaw ranz.

Meh ngiengx gyaeuj raen lwg gyaeuj doek,
Daej daengz saekwk mbouj rox gangj,
Daej daengz ndang fouz mbouj rox ienq,
Caenh ienq bonjfaenh dap mbouj deng,
Mbouj miz rengz hwnq naengh,
Got gaem aen gyaeuj lwg daejdai,
Got gaem saihoz lwg daejhaemz.
Dahva youqrog caemh roxndeq,
Mbat ce byaek mbouj aeu,
Lienzseiz buet haeujdaeuj,
Got dawz gyaeuj bouxgvan,
Byaij daengz ranz dek baq,
Byaij daengz vax biengj mbin,
Saihoz in yaek goenq,
Daejmoen mbouj baenz coenz,
Raemxda roengz baenz fwn doek raq,
Daej daengz laj deih raemx doq dumh,
Daej daengz ndaw rungh namh doq nyaih,
Haiq mbwn mbwn mbouj rongh,
Muengh namh namh mbouj hai,
Moz Yiz hai da lij rox gangj,
Lij rox aj bak daengq hawj yah;
Yah gou gaejngah you,
Diem ndei gyaeuj gou ndaej bauqcaeuz,
Dawz haeuj ndaw rug dwk roengz gang,
Aeu riep daeuj gang aeu denz hoemq,
Gyang ngoenz mbouj hawj vunz luenh yoek,
Gyang haet mbouj hawj vunz luenh mo,
Mizhoz daiqhauq youq henz souj,
Sai laeuj cang yieng youq henz dawz,
Mbouj ndaej bae gizlawz,
Gaej aeu liz saek yaep,
Haet haemh geiq haeuj sim,
Hwnzngoenz souj ndaej ndaet,
Caetcaet seiq cib gouj ngoenz laemx,
Caetcaet seiq cib gouj haemh doh,
Caj go baenz bingmax,
Gaem naq dawz yangj bae gaj vuengz,
Gaj vuengz dai liux caez,
Raeuz couh ndaej guh angq.
Moz Yiz gangj caez cix laep da,
Dahva raemxda lij lae daeuj,
Umj gyaeuj gvan haeuj rug,
Aeu moeg duk ndei cuengq roengz gang,
Gang riep ndei sizsaih(ndei),
Gaemcai youq henz souj,
Dawzhauq youq henz dawz.
Dwk raemx swiq hawj bat dem bat,
Aeu gaen bae mad baez dem baez.

Dahva swiq bat raemx daihit,
Fid raemx swiq ndaej naj gvan ndei,
Swiq ndaej seuq bae hau lumj gyaeq,
Swiq ndaej lwed bae maeq lumj va,
Aeu gvanbaz doxmaij,
Aeu gaij biengz miz va,
Aeu gaij bya miz mak,
Ngoenzneix cax mbak dai,
Geijlai mbouj wh gvaq,
Lix youq laj mbwn aeu bauqcaeuz!
Songraeuz caemhsim youh caemh’eiq,
Muengh gvan caiq ndaej bienqbaenz bing,
Bae gingsingz gaj saeq,
Caux ndaej ngoenzndei hawj bouxbiengz.

Dahva swiq bat raemx daihngeih,
Swiq ndaej laj hoz gvan,
Swiq seuq laj hangz go,
Hawj hoz oq lumj va,
Hawj naj hau lumj ngaeux,
Hawj gyaeuj nonh lumj rangz,
Muengh gvan bienqbaenz naed haeuxfaen,
Doek youq henz daemz goj ngad hai,
Doek youq byai canz lij dok rag,
Doek youq bakgyok lij ok mbaw,
Doek youq ndaw suen lij ok mak,
Doek roengz laj dat lij maj sang,
Cax heh fanh baez goj mbouj dai,
Dak ndit dak raiz goj mbouj ngaih.

Dahva swiq bat raemx daihsam,
Swiq seuq hawj gvan baenz mbauq moq,
Mbawrwz namhfoenx goj swiq ok,
Cehda namhfok goj swiq caez,
Ndaw bak namhnaez goj swiq cengh,
Diuz linx goj swiq seuq,
Swiq heuj hau lumj ngaenz,
Bienqbaenz baed sien caux bingmax,
Haeuj ging gaj vuengz dai.

Dahva aeu gaen raiz daeuj mad,
Mbatmbat cungj dwg de lwed hanh,
Mad naj gvan baez it,
Raemxda ndik baenz mboq,
Mad seuq hawj go ndaej vuenyungz,
Lumj baengzyungz demh gyaeuj,
Ngaeuz baenz vaseiqgeiq,
Seiqseiz cungj hai nding,
Hai ndongqrongh gvaq gim,
Hawj vunz cim sim maij,
Hawj vunz haiq sim angq.
Dahva mad naj gvan baez ngeih,
Mad ndei hawj gvan singj,
Cingj gvan hai da lah coh baz,
Mbouj lau cax daet gyaeuj,
Lai aeu gaj vuengzdaeq,
Gaj hak saeq dai mied,
Mied bingcaeg dai caez,
Baezneix vunz cix an.

Dahva mad naj gvan baez sam,
Mad hawq hawj gvan bienqbaenz hanqmbwn mbin,
Mbin gvaq gwnz ndaundeiq,
Haeuj seiqlengq fwjhau,
Bae caux fwj caux fwn,
Caeuq vunz caux biengz ngeih,
Ok eiq caux biengz laeng,
Guh daengz haeux rim bo,
Guh daengz moz rim liengh,
Daengx biengz cungj raen ndei.

Dahva aeu haeuxnaengj caeq gvan,
Caeq liux vanj dem vanj,
Caeq vanj naengj daih’it,
Ronghrib biek ndaundeiq,
Hoenz gvan mbinfeifei,
Muengh gvan mbin bae bienqbaenz byaj,
Yap gvaq laj gvaq gwnz,
Bag daengz vuengzdaeq cienz ranz dai,
Muengh gvan roengz haij bienqbaenz lungz,
Dauj haij yoengx raemx dumh vuengzdaeq,
Dumh de dai naeuh caez,
Couh ndaej bauq iencaeuz.

Caeq vanj naengj daihngeih,
Baij yiengq diendeih gingq hawj gvan,
Hoenz gvan roengz reihnaz,
Go’haeux ndaej maj sang,
Haeuxyangz ndaej faek raez,
Bienq bya ndaej baenz mboq,
Laeh bo haep baenz vaengz,
Raemx daengz naz daengz reih,
Bibi ndaej fungsou,
Haeux coq daengz cang roenx,
Daengngoenz venj bakdou,
Ciuq rongh raeuz fanh daih.

Dahva caeq vanj naengj daihsam,
Haeuxnaengj ndongqcanz hawj gvan geiq,
Miz seiq saek haj saek,
Hawj gvan gwn liux mbouj laep da,
Hawj gvan gwn liux naj lij nding,
Hawj gvan gwn liux dingj bouxyak,
Hawj gvan gwn liux ak gvaq saenz,
Vad ndaej daengngoenz hwnjdaeuj moq,
Aeu ndaej raemxmboq diemj daeng dawz,
Dawz ndaej ndaundeiq roengz laj deih,
Seiqlengq ndongq lumj va,
Maxfaz saet gvaq ciengz,
Bouxbiengz vunzvunz angq.

Dahva caiq caeq laeuj hawj gvan,
Laeujvan gingq hawj cenj daih’it,
Mbit fwngz ok lwed cungj laeuj nding,
Laeuj nding hawj gvan gwn naj oq,
Laeujlwed hawj go gwn miz rengz,
Muengh go souj youq dengz bo Baeuqlogdoz,
Muengh go naemzsim guenj biengzcuengh,
Gyangh gwnz mbouj lau ngaiz caeg gaj,
Byaij laj mbouj lau ngaiz saeq dawz,
Duz lawz fangz gveij gamj daeuj bungz,
Din daemh de yungz baenz mba’daeq.

Dahva caeq laeuj cenj daihngeih,
Mbiq ndaej nuengx sim coq bingz laeuj,
Simdaeuz ceh laeuj hawj gvan gwn,
Hawj vunz laeb miuh geiqniemh go,
Hawj vunz laeb moh geiqniemh gvan,
Ndiep mwngz laeh bya sang veiz haij,
Ndiep mwngz gaij biengz raeuz miz gyu,
Miz ruz gvaq gwnz raemx,
Haethaemh vunz cungj niemh,
Muengh go bienqbaenz sien,
Cien nienz caux biengz moq.

Dahva caeq laeuj cenj daihsam,
Gvej daep roengzbae ceh laeujvan,
Muengh gvan gwn liux youh singj dauq,
Dauq daeuj caeuq nangz caux aen ranz,
Henz ranz mou yiengz miz baenz bang,
Bit hanq rim daemz bya rim vaengz,
Gim ngaenz rim sieng baengz rim gvih.

Dahva cang yieng baiq bouxgvan,
Hawj gvan raen hom dauq daeujma,
Diuz yieng geij coenz vah,
Gag lah gag siengsim.

Dahva cang yieng gaenj daih’it,
Lahraen nditndat ciuq gwnz gang,
Muengh go lahraen biengz lij gvangq,
Muengh gvan lahraen mbwn lij hau,
Saek ngoenz mbwn hau hai makda,
Raeuz aeu gaj mied ranz vuengzdaeq,
Gaj lumj bit gaeq dawz daeuj dumq,
Gwn ndaej unq ndaej van.

Dahva cang yieng gaenj daihngeih,
Ndaem va’maedleih youq henz gang,
Ndaem va’yuglanz henz riep moq,
Haethaemh hom oq rim gyang ranz,
Muengh hawj gvan bae gaej you’heiq,
Naz reih lij miz baz youcaeuz,
Meh geq youz baz goq,
Muengh go lij dauq daeuj bauqcaeuz.

Dahva cang yieng gaenj daihsam,
Gok ranz gok cauq hom liux caez,
Laeh ndaej duzyungz dai bae laj,
Doj ndaej mbungqmbaj mbin haeuj ndaw,
Mbawfwed mbungqmbaj haeuh laj riep,
Ndiep lumj lij aeu lwed doxcung,
Fwngz gaem fwngz lij raeuj,
Gaeuj ngaeuz giet aenyienz.

Dahva swiq naj hawj gvan youh mad hawq,
Youh caeq haeuxnaengj youh caeq laeuj,
Caiq daeuj cang yieng baiq liux caez,
Baezneix hwnj lab fouq dem fouq,
Youh caeq gyaeujmou caeuq bit gaeq.

Dahva hawnj lab fouq daih’it,
Rogbit mbin doiq mbouj mbin duz,
Hai ruz hawj gvan gvaq baihlaj,
Diemj lab caj gvan byaij daihloh,
Gvan bae gwnz bo caux bingmax,
Baz bae laj lueg caux duzfungh,
Doengzsim roengz fwngz gaj vuengzdaeq,
Guh hawj beksingq ndaej vuenyungz.

Dahva hwnj fouq lab daihngeih,
Gyang ranz seiqlengq rongh cizcanz,
Gwnz vax dengz ranz rim ndaundeiq,
Laj deih seiq fueng rim daengloengz,
Gizgiz hoengz nding liux,
Lumj goleux hai va,
Ciuq rongh raeuz gvanbaz,
Bae rauq naz rauq reih.

Dahva hwnj fouq lab daihsam,
Gaeq haen ranz roeg heuh,
Vunz eu fwen gyang luengq,
Cuengq bauq daenh daengx biengz,
Hoh gvan bae roengz sien,
Cien nienz daiq bingmax,
Gaem cax ndoiq haeuj ging,
Hawj geiznding rim biengz.

Dahva hwnj lab liux cix baiq,
Youh caiq coemh sacienz,
Saenq lingz soengq gvan byaij,
Doxmaij cix aej haemz.

Dahva daej gvan bak daih’it,
Naiq baenz boux dungxmbit,
Duiq baenz bit deng naq,
Raemxda hoij roengz baenz song hangz,
Aen gyaez aen maij gangj mbouj doh,
Aen hoj aen haemz geq mbouj caez,
Vih bouxbiengz raeuz ndei,
Bae daeuq vuengzdaeq couh gyaeuj doek,
Coj ranz vuengzdaeq mbouj caengz boek,
Bwn hoz daengj lumj goek oencaq.

Dahva daej gvan bak daihngeih,
Gvih ndaej gyaeujhoq siz,
Vax daengz gen ga ndongj,
Gag conjlaemx henz gang.
Maeh daengz bouxgvan cien sin’hoj,
Rap bya laeh bo gaij diegdeih,
Banhsaeh vih vunzlai,
Ngoenzneix dai daengz ndoq,
Ce nuengx youq baenz roeg dangqsiek,
Hawj nuengx yaek ndiep mbouj raen vunz.

Dahva daej gvan bak daihsam,
Daej daengz ndang fouz lumj faiq geuj,
Daej daengz najheu lumj goromj,
Daej daengz hwet ndongj lumj goraq,
Lahraen gyaeuj gvan ndongj lumj gim,
Sim raen gyaeuj gvanq ndongq lumj faz,
Lah ndaej da mbouj yaep,
Daep ndaej lumj caengh mbouj liz doz.

Dahva daej gvan bak daihseiq,
Lumj duz roeglaej heuh byai faex,
Lumj duz va’meiz heuh gwnz ndeuq,
Lumj duz roegciu heuh ra doih,
Ngoenzneix soengq doih dai bae laj,
Seizneix soengq gvan vaq bae yaem,
Ngoenzlaeng baenz fangz dauq daeuj coh,
Bok naeng vuengzdaeq cij hozroengz.

Dahva daej gvan bak daihhaj,
Roxnaj gvan lij siengj bouxbiengz,
Roxnaj gvan lij niemh beksingq,
Buekmingh bae laj cam baed sien,
Bae cam baed sien aeu baujboiq,
Bae cam fangz doih aeu geiqmaeuz,
Cam ndaej geiqmaeuz caiq dauq daeuj,
Daet gyaeuj vuengzdaeq vut roengz vaengz.

Dahva daej gvan bak daihroek,
Muengh gvan baenz roeg mbin,
Muengh gvan baenz rin byaij,
Gvaq haij gvaq ndoi caux dieg moq,
Miz moz miz vaiz rim bangx baq,
Miz va miz mak rim daengx ndoi.

Dahva daej gvan bak daihcaet,
Go’gyaet gag loenq mbaw,
Go leuxsawh dai roz,
Go’ngox gag dai reuq,
Heuh gvan singj doxdauq,
Heuh mbauq gaejbah dai,
Gwnz giuz caj nuengxgvai,
Bak fai caj nuengxlwnz.

Dahva daej gvan bak daihbet,
Lumj doiq roegfek heuh bangx ndoi,
Lumj doiq roeglaej heuh byai canz,
Sim siengj caux ranz youq gvaq ciuh,
Vih vuengzdaeq caux iu,
Raeuz gwnz giuzraek youq boux baih,
Boux haiq coh boux lij simna,
Ra aeu vuengzdaeq demh diegnaengh.

Dahva daej gvan bak daihgouj,
Raemxda coux baenz daemz,
Raemxda caengz baenz dingh,
Lingx bae muz maeg raiz faenzcieng,
Gouz hawj bouxgvan seng baez ngeih,
Raiz ndei soengq hawj gvan,
Hawj raen van daengz liux.

Dahva daej gvan bak daihcib,
Daej daengz bak lig mbouj rox damz,
Daej daengz heuj honz mbouj rox gangj,
Daej daengz ndang laemx mbouj roxsingj,
Vut mingh baenz fangz bae riengz go,
Song vunz caemh moh youh caemh gumz,
Fwngz gaeb fwngz bae gauq vuengzdaeq,
Hawj mbwn laeh de roengz ndaw roengj.

Dahva cib bak daej liuxseuq,
Bouxvunz naj reuq lumj rong roz,
Daej ndaej noh nyaeuq lumj hazganj,
Banj roengz gyang ranz bae daimaez.

Daej daengz seiq cib bet ngoenz gaeuq,
Souj daengz seiq cib bet ngoenz laemx,
Laemh ndaej seiq cib bet ngoenz fwen,
Cien ndiep fanh gyaez geq caengz liux.

Gvan dai youq ndaej seiq cib gouj ngoenz doh,
Mbouj rox ndaw gang caux baenz bing roxmbouj?
Mbouj rox gyaeuj gvan bienqbaenz max roxmiz?
Meh geq sim cix nit baenz nae,
Saej goenq lumjnaeuz sik haeuj feiz,
Youq ndaw ranzcauq raen baenzneix,
Daraiz gvihhoq gag ruenz vaiz,
Byaij haeuj rug bawx yawj,
Raen bawx viz dhraix,
Yo de baij gwnz mbonq,
Hawj ninz saek donq siu heiq bae,
Seizde daengx biengz cungj ninz dingh,
Dingqnyi ndaw rug gokhumxhumx,
Dingqngi ndaw ungq maenjhuxhux,
Maenj lumj duzrwi byuz haeuj rongz,
Meh bae biengj congzriep baez yawj,
Baihndaw mbin ok duzdoq duzdinz duzrwi cien fanh rongz,
Miz doqndaem doqhenj,
Miz rwivenj rwigumz,
Mbin baenz gyoengq baenz bang,
Mbin baenz hangz baenz roix,
Mbin baenz coij baenz baiz,
Gvaq byai bya byai faex,
Neix dwg gvan gou bienqbaenz doq,
Neix dwg go gou bienqbaenz dinz,
Duzdoq duzdinz dwg bingmax,
Gvax bae lumj ndaundeiq,
Mbin bae lumj fwjnding,
Mbin haeuj gingsingz ndat vuengzdaeq,
Caiq ndat saeq hak ndat yahvuengz,
Ndat dwk saeq hak luenh lumj ndaij,
Ndat dwk bingcaeg baij baenz yiengz.
Vuengzdaeq ngaiz ndat deng najbyak,
Ndat deng bak deng da,
Seiq ga ndengj roengz namh,
Fan lumj vaiz doek dat,
Cak lumj mou haeuj soeg,
Vuengzdaeq gyaeuj foeg baenz aen loz,
Vuengzdaeq hoz bongz baenz aen mbung,
Din fwngz foeggawh lumj aen caengx,
Aen ndang foegfouz lumj aen mbaengq,
Daengjhoemj gwnz daiz baenz moz dai,
Ninz youq gyang gai baenz vaiz mied,
Yaek siengj yied deuz bae mbouj ndaej,
Baezneix dai laemx bae liux caez.


FWEN BYAI

Goraeu raemj byai lij hwnj foed,
Goleux raemj goek lij hwnj foenh,
Go’ndoek goenq hoh lij hwnj rangz,
Go’gangz loenq mbaw lij maj sang,
Go’gyoij byamz ndang lij biu sim,
Gorum canj goek lij ok nyod,
Go’ndot raed goenq gaeu lij maj,
Go’gyaj rag goenq lij hwnj heu,
Go’beu feiz byamz lij ok hanh,
Moz Yiz fanh daih lij guh vuengz,
Vih biengzcuengh bauqcaeuz,
Gyaeuj doek cungj mbouj lau,
Lij maeh caux biengz ngeih,
Suenqgeiq mbouj gyau liengz,
Cien nienz mbouj gyau suiq,
Doengzdoih laeh ndoi bya,
Caux naz youh caux haij,
Gaij biengz raeuz miz gwn,
Ndaej ndwn ndaw ndaundeiq,
Ndaej mbin haeuj daengngoenz,
Simhoengz bae caeuq vuengzdaeq daeuq,
Gyaeuj doek lij baenz doq,
Lwed byoq lij baenz dinz,
Mbin haeuj gingsingz ndat vuengzdaeq,
Mbin haeuj ndaw cou ndat bingcaeg,
Mbwn laep vuengz dai mied,
Mbwngiet(mbwnbiengj) saeq dai caez,
Baezneix bouxbiengz gyaez youh angq,
Gyang haemh gyang ngoenz caez daeuj hoh,
Cien nienz hawj Moz Yiz guh saeq,
Fanh seiq hawj Moz Yiz dang vuengz!


------Daegdenz Ranzcung
Bi 2009 Ndwen5 Ngoenz19 lukhaeuj"""

sawgeq["DAHGYAX CAEUQ DAHBENGZ"]="""DAHGYAX CAEUQ DAHBENGZ

             VAH HAIDAEUZ
 Heiqcuengh baihbaek  youq Cingcauz Cienzlongz  samcib bi(1765nienz) laizyouz youq Gvangjsij Dienzlinz yen , youq Dienzlinz yen ciuhciuh cienz ndaej songbak lai bi .  heiqcuengh baihbaek ciengq \ doeg cungj gangj vahcuengh , coenzvah gyaeu’ndei ,ciengq diuq caeuq yienj duzdwz , yinyoz gujbuz ndei dingq，youq cienzgoz heiqcungj baihndaw gag miz daegsaek . 2006nienz,  heiqcuengh baihbaek ndaej daengz guekgya daih’it baez sij roengz gaep feihvuzgyiz vwnzva yizcanj baujhuq hanghmoeg .bi 2007 ndwen 4 ngoenz 27 daengz 30hauh ,cunghgung dienzlinz yen veij . yen yinzminz cwngfuj banh baenz daih’it baez Gvangjsij  heiqcuengh baihbaek vwnzva yisuzcez .  《dahgyax caeuq dahbengz》  couh deng deuz   heiqcuengh baihbaek conzdungj cezmuz ndeu .
Vunz:Dahgyax,Dahbengz,Cauyeh,Mehbengz,Bohgyax gap gyoengqvunz. 

Ciengz daih’it  
                 Ngamj doxbungz     
Bohgyax: Haemz gou mingh mbouj ndei,samcib bi baz gvaq.
        Ngeix lwggyax youq sim , Aeu yahlaeng daeuj moq.
        Lajndang deng Bohgyax , Ngeix bae guh gaicawx.
        Ngeix lwggyax youq ranz , caen nanz ndaej cuengqsim.
        yienznaeuz miz mehlaeng, de dawz lwg mbouj cingq.
       Gou heuh lauxyah okdaeuj daengq songcoenz gangj gonq , lauxyah cingj okdaeuj .
Mehbengz : Raen naj lauxgvan ,heuh yah okdaeuj miz gijmaz daengq ni ?
Bohgyax : Ngoengzneix gou okroen , daengq mwngz songcoenz gangj.
Mehbengz : Cingj naeuz !
Bohgyax : Baezneix gou okbae , geijndwen mbouj cinjdingh , Dahgyax bi ndwen lij daemq , iqiq gyax meh , aeu mwngz daeuj dang ranz ciengx lwg , haethaemz laek  ndaq fad de lai . 
Mehbengz : Gou roxndeq .
Bohgyax : Roxndeq couh baenz . seizneix gou aeu ganj roen la .
Mehbengz : Lauxgvan ndei byaij .  haengx ! Bohgyax mbouj youq ranz 。 simsangj ndei guhhong , daeuj gou heuh Dahgyax bae daez vaiz gonq , Dahgyax okdaeu , (Dahgyax  ciengq cingq diuh okdaeuj ) 
 Meh dog mizmaz cam , ndanggvai roengz bae haemq .
 (doeg)  Vunz baenzbingh baenzhuk , lwggyax siengq baenzcienh.
          Vaiz mbok coh ndij gaeu , faenh hoiq deng Dahgyax .
          Lwg raen najmeh .
Mehbengz : Bae daez vaiz , lij dawz faiq bae lak , dauqma caiq aeu fwnz dauq .
Dahgyax : Gyax dingqnyi meh naeuz .
Mehbengz : Aeu doenghyiengh bae nyaemz .
Dahgyax : (ciengq cingq diuh)Ndang dog ok bakdou , ndanggvai ok roggyok.  Luzlet hwnj bosang , ndanggvai gou daengz dieg.
     Daengz gyang bo la ,  gou gvaq bae yiuqvaiz youq  aeufwnz gonq .
Mehbengz : Dahgyax bae daez vaiz aeufwnz la , gou cawj ndaej duix gyaeq ndeu , guhraeg hawj lwg gou gwn gonq ! (Dahbengz okdaeuj )
Dahbengz : Roegenq ngamq hag gvah ,mbungqmbaj ngamq hag mbin.
        Bi’ndwen rim cibhaj ,faenhhoiq deng najnuengx .
  Mingzcoh heuhguh Dahbengz ni !  lwg raen najmeh .
Mehbengz : Gwn duix gyaeq ni .
Dahbengz : Lwg lij imq , deq cej dauq gonq caemh gwn .
Mehbengz :Dahgyax mbouj deng caen cej mwngz . meh hawj mwngz laek euq ,gwn la .
Dahbengz : Meh dauq bae baihndaw , lwg gonq gwn .
Mehbengz : Hauhneix aeu gwn bw .
Dahbengz : Lauxmeh caen simdoeg dungxyak , gaiq ndei hawj gou gwn , gaiq loq ce  hawj cej . baenzlawz gou goj deq cej dauq gonq caemh gwn . daxbaenh nax daeuj , naeuz ngoenzcog daiq guh ngoenzseng , heuh daengx ranz vunz caemh bae ni , cej gou baenzlawz caengz dauq ni ?
(ciengq cingq diuh) Cejgyax bae aeufwnz , gvaiz baenzneix caengz dauq .
       Caen ngeix cej youqsim , caen ngeix cej gou dauq .
       yaek gvaq ringz la , cej gou lij caengz dauq ,  gou dauq bae baihndaw deq cej gouq .
Dahgyax:(ciengq cingq diuh )
Ndaeg dog roengz bosang , ndanggvai gou ganj dauq .
(doeg)  Va liz namh cij roz, vunz baenz gyax caen nanz .
          Bi ‘ndwen goj mbouj sang , aeu gou dang vunzrengz 
          saux saeg naek lij goz, vunz rengz iq goj naiq .
     Dai byomroz saek ngoenz rox miz bw ? mbouj dauq bae caeux youh lau meh ndaq .dungxiek dava , gou goj ganj yamq ,byaij la !  (ciengq cingq diuh )Dungxiek goj ngeix yaq ,dasaenq goj aeu yamq .( laemx youq heuzloh ,cauyeh caeuq gyahdingh hwnj.)
(ciengq cingq diuh )Fad maxlaux raeuz bae ,roengyae raeuz ganj yamq .
Gyahdingh : Naeuz hawj cauyez , bai naj miz boux lwgsau ndeu laemx youq gyangroen .
Cauyeh :Raeuz de hwnj daeuj .
Gyahdingh : Deng .
Cauyeh : Aeu huz raemx daeuj !
Gyahdingh : Deng .
Dahgyax : Gyo’mbaiq siengq goeng  gaeuqmingh .
Cauyeh : Cingj cam najnuengx deng vunz gizlawz , heuhguh gijmaz mingzcoh ?
Dahgyax : Val oenq vih daet gaeu , vunz nyaeuq vih baenz gyax . 
       Lwggyax dang vunzrengz , ndangbengz deng Dahgyax .
Cauyeh : O ! doiq mbouj gvaq , beix baenz bik raemxda mwngz najnuengx la .
Dahgyax : Cauyeh ho ! 
      Meh hoiq mingh mbouj ndei , gyaez faenhhoiq mbouj liux. 
      Ce lwg dog baenz yaq , ce ndanggvai baenz gyax .
      Boh hoiq aeu mehlaeng , vunz simdoeg dungxyak .
      Haibak youh roengz fwngz , hwnz lienz ngoenz haih ndaq . 
      Gyang haet bae cuengq vaiz , gvaq ringz aeu fwnz dauq .
      Guh rokfaiq cimmae , mbouj ndaej yo gyaeuj naeuq.
Cauyeh : A ! geiqyienz deng hauhneix , nuengx cinjdingh deng dungxiek la . Gyahdingh, aeu aen haeuxfaengx daeuj hawj de .
Gyahdingh : Deng .
Cauyeh  : Meh nuengx vunz dungxbwn , haih nuengxgvai naj hawq .
         Seizneix  beix youq heuz , sau mbouj yiemz cij lingx . 
 Dahgyax : Meh hoiq deng mehlaeng , vunz simdoeg dungxyak .
        Haibak ndaq nuengx iu , lau ngoenzlaeng baenz  nanz  .  Cauyeh : nywj deq yag raemxraiz , vunz deq haeux ciengxmingh .
      Nuengx miz bingh youq ndang , gvang hawj mwngz laek euq .
Dahgyax : Gyo beix dog simndei , baen gaiq ndei hawj nuengx .
       Lau meh gvaiq guh coenz , Ngoenzlaeng nuengx lij nanz .
Cauyeh : Lwgsau lajmbanj siujsim rox laex , hawj gou aeu aen haeuxfaengx
 coq gwnz fwnz hawj de suenq la ! Gyahdingh , fad max dauq bae cu .  
Gyahdingh : Deng .
Dahgyax : Gyax iqiq meh bae , ce da’mbae siliengz .
       Byaekroz gyo fwn doek , ngoenzneix gyo Cauyeh . 
       Yawj Gyax lumj nuengx caen , in Gyax lumj nuengx gaeuq. 
       Aenndei ngeix youq sim , mbouj lumz aen lumz ngveih .
    Gyo’mbaiq Cauyeh hawj gou aen haeuxfaengx ndeu ,  gou dawz dauq bae 
ranz hawj nuengx caemh gwm gonq .
(ciengq cingq diuh)Yamq dieb yamq byaij bienj , ndangbengz daengz ranz gou .
    (doeg) Nuengx ha , okdaeuj .
 Dahbengz : Cej ! mwngz dauq la .
 Dahgyax : Dauq la ! 
Dahbengz : Cej ! mwngz gwn duix gyaeq neix gonq .
Dahgyax : O ! cej miz aen haeuxfaengx ndeu ,  cajdiq(ajdiem) raeuz caem gwn .
Dahbengz : Cej , daxbaenh  nax daeuj , naeuz ngoenzcog daiq guh ngoenzseng , heuh raeuz daengx ranz vunz caemh bae ni ! 
Dahgyax : Nax lij youq ma ?
Dahbengz : Dauq bae la , nax  naeuz 
        Cej  iqiq baenz gyax , daiq ndij nax doekcaw .
        Gonq diemdin daeuj coux , deq cej cawz dam cawz .
        Ngeix cej mbouj raen dauq , ndaw ranz hong boenq lai .
      Nax  dauq bae gonq la ! cej mwngz gwn duix gyaeq ni gonq .
Dahgyax : Nuengx mwngz bae gwnz fwnz aeu aen haeuxfaengx daeuj ,raeuz caemh gwn .
Dahbengz : Gyo’mbaiq cej gyaez . cej ! raeuz gwn dwix gyaeq neix gonq !
Dahgyax : Deng o !
(ciengq cingq diuh )Dwix gyaeq songboux gwn , lij gwnzmbwn guh cingq .
Mehbengz : Hawj mwngz gwn , mboujyawz gou hawj ma gwn bw!
         Rap fwnz lumj hozma , najma mbouj rox raiz .
         Gvaiz baenzneix gonq dauq , ngoenz liuhcunz gyang bo .
Vunz gaenxgwn gikguh .(Raen miz haeuxfaengx ) Ho ! ngoenz liuhcunz gyang bo , miz bouxmbauq soengq haeuxfaengx dem na ! iucing neix , gou raen mbouj ndaej dahraix , gvih roengzdaeuj !
(Ciengq ndaq diuh)：
Ciengx mwngz dangq ciengx ngwz , gueng mwngz lumj gueng ngieg .
       Guhhong guh mbouj baenz , caen haemz mwngz mbouj gvaq .
 Dawz fwnz haeuj bae !
Dahbengz : Cej , aeu rap daeuj nuengx dawz .
Mehbengz : Hawj Gyax dawz bae ! mwngz guhvunz huk baenzneix , bae bang de guh ma ?
Dahbengz : Cej ngoenzngoenz guhhong , lwg raen doekcaw .
Mehbengz : Gyax mbouj deng caen cej mwngz , doekcaw mwngz cij huk . bae gip doenghyiengh daeuj ,raeuz bae ranzdaiq .
Dahbengz : Nax naeuz  hawj cej caemh bae ni ?
Mehbengz : Gou mbouj rox ho ? bae gip doenghyiengh daeuj nyaemz, haengz !Dahgyax yaek bae ranzdaiq , mbouj baenzlai ngaih ho . Dahgyax okdaeuj !
Dahgyax : Gyax raen najmeh ! 
Mehbengz : Ngoenzcog daiq guh ngoenzceng , meh hawj mwngz caemh bae .
Dahgyax : Gyo’mbaiq meh gyaez !
Mehbengz : Mbouj gvaq , lij di hong ranz ndeu , mwngz guh liux cijndaej bae . Dahgyax : Gijmaz hong , cingj meh naeuz .
Mehbengz : Daih’it , rap gang raemx rim . 
Dahgyax : geij rap raemx  ,mbouj nanz , daihngeih ni ?
Mehbengz : Naeuz yaek dawz di duhheuh ndeu bae ranzdaiq  ,duzmeuz fangz byaiz de boek lwgraz bae liujgvaeuj  , mwngz leh liux la , dawz bae riengz laeng .
Dahgyax : Lij gijmaz dem ni ?
Mehbengz : Mbouj miz la , Dahbengz , okdaeuj .
Dahbengz : Cej ha , raeuz bae ranzdaiq la .
Mehbengz : Dahgyax doeklaeng , guhhong liux cij bae .
Dahbengz : Yienghneix lwg deq cej .
Mehbengz : Mwngz bi’ ndwen lij iq , raeuz bae gonq !
Dahbengz : Cej , yienghneix nuengx bae gonq , meh raeuz byaij la !
Dahgyax :  Gou bae rap raemx gonq .
Ciengz daihngeih 
Daihyak 
Dahgyax : (ciengq cingq diuh) 
Rap raemx doh gonq bae , gang raemx rim gonq yamq .
        Gyax ngeix daiq mbouj lumz , ndaej gaem fwngz gonq angq .
Dohdieg cungj dumh liux , deng aen gang roh la , gijneix caen deng meh- laeng ra nanz hawj lwggyax  ! gou baenzlawz suenq ndei ni ?( A a a ,gyax a gyax ,nywj daeuj saek ,namh daeuj daz , aeu haz heu bae liuj) . Baenzlawz lij duz’a ndeu naeuz yienghneix ni ? gou eiq de bae fong aen gang gonq ! mehlaeng caen simma , ra nanz hawj lwggyax ,aeu duhheuh gvaeuj lwgraz , gonq hawj gou daeuj leh ,mboujlwnh mwngz guhmaz , cungj nanz mbouj ndaej gou , leh di duhheuh ndeu mizmaz nanz ? raeng youq gwnz , ndongj youq  laj , lwgraz biek  bae lingh .
(ciengq cingq diuh )Ngeix daiq cawz damq cawz , Ngaex bae dauq damq dauq .
      Seizlawz gonq ndaej bae ,cawzlawz gonq ndaej yamq .
  Duhheu gou leh liux la , gou bae rieg  doiq vaqbuh seuq ndeu gonq ! Mehlaeng baenz mehlaeng ,aensieng gyax goj daep ,vaqbuh roih lienz uq ,  gyax guhlawz suenq ndei ni ?( A a a Gyax a Gyax buhmoq youq goekgyoij ,haizva youq goekhaz mwngz bae giz haenx ra ,aeu haizva daeuj daenj. ) gyo’mbaiq duz’a neix dang baed dang sien , gaeuq gyax baez liux baez moq ,  gou bae ra vaqbuh haizva gonq ! （Roengz dawz haizva okdaeuj）ndaej vaqbuh haizva la ,  gou ganj bae ranzdaiq gonq .
Ciengz daihsam
Dinghvwnh
(ciengq cingq diuh )Fad max laux raeuz bae ,roengyae raeuz ganj yamq .
    Yamq dieb yamq byaij bienj , ndangbengz daengz daizroz.
Cauyeh ; Gyahdingh , ngoenzneix okdaeuj caz minzcingz , ganj yamq ho !
Gyahdingh : Deng .
Sam meh lwg hwnj(ciengq cingq diuh) :
Vad dinswix dauq ranz , vad dingvaz dauq dieg .
      Luzlet daengz bakdou , ndanggvaiq daengz ranz gou .
Mehbengz : Daengz ranz la , Dahgyax youq neix deq , bae guhsaeg youh dawz baengz bae swiq , dauq daeuj lij bae daez vaiz 、aeu fwnz dem. haengz ! bae vaiq di !
Dahgyax : Lauxmeh caen dungxyak , byaij roen baenzlai gyae, goj mbouj  hawj gou yietnaiq  , bae dah guhsaeg gonq!
(ciengq cingq diuh) Gyax nanz bouxlawz raen , ciengsim bouxlawz ndiep .
      Daengz dah la ,  gou swiq saeg gonq !  (ciengq cingq diuh) Haemz meh mingh mbouj raez , ce lwggvai mbouj yiuq .
      Biek daxboh bae gyae , ce da’mbae siliengz.
(Doeg)Ngeix cawz meh lij lix , lau lwgiq lwgbyom .
       Dwix haeux bwnq geijbaez , hwnz coih swiz geijdauq .
      Hoemj lau lwg moenheiq ,hai lau lwg mbouj ndaek .
       Lwg fangzhwnz loq riu , meh lij riu coh lwg .
       Son lwg dog siuqva , ra gijndei hawj lwg .
     Ngoenz daengz cieng daengz ciet , roi byoemgyaeuj hawj lwg .
      Lau lwg mbouj baenz ndei  ,  causim guenj gvaq ciuh .
     Cawzneix ndaej mehlaeng , lwg youq laeng baenz nanz .
    Gou guhsaeg liux la , gyo’mbaiq duz’a hawj gou doiq haizva ndeu daenj bae ranzdaiq ,  gou duet de okdaeuj saeg gonq !
Aiya , gou ngaiz ga haizva ndeu lae la , baenzlawz suenq ndei ni ? raemx laeg lai ,  gou aeu mbouj ndaej , mbouj dauq bae caeux youh lau meh ndaq , dawz ga haizva maiq neix dauq bae ranz suenq la !
(ciengq cingq diuh) Saetdin goj baenz ma , ce  haizva  goj dauq 
       Daengz ranz la ,  gou haeuj bae daksaeg gonq (Cauyeh hwnj )
(ciengq cingq diuh)Byeij yamq lumj enq mbin , diem din daengz henz dah .
Cauqyez : Duzmax ni vihmaz mbouj gamj gvaq gwnz giuz bae ni ? Gyahdingh  bae gwnz giuz yawjyawj . 
Gyahdingh : Deng ! Cauyeh， gwnz giuz mbouj miz gijmaz .
Cauyeh : Yawj roengz laj giuz bae .
Gyahdingh : Deng ! Cauyeh , laj giuz miz gahaizva  ndeu fouz youq bak raemx .
Cauyeh :Bae gip de hwnj daeuj !
Gyahdingh : Deng , Cauyeh gahaizva  neix gou gip mbouj ndaej .
Cauyeh : Yienghneix daeuj gou gak bae gip .
Gahaiz  yiengh caen ndei , dinfwngz neix caen guengh( giuj ).
        Siuq mbaj mbaj rox mbin , siuq va va rox cak .
 Deng bakmaeq lawz deu , deng da’mbae lawz siuq 
        Hawj gou ganj bae caz , ndaej guh baz gonq yw.
Gyahdingh : raeuz fad max bae caz gahaizva neix gonq !
Gyahdingh : Cauyeh vih gahaiz , caeuz ngaiz goj mbouj ngeix .
          Raeuz caz  imq caz doh , geij mbanj geij daengz caez .
          Haemq bouxgeq  bouxcoz , caz dai goj mboujok .
Cauyeh caengz daengz ,  raeuz bae laj gofaex de yietnaiq  gonq !
Cauyeh : (Ciengq cingq diuh)Byaejdin lumj enqmbin , diem din daengz daizroz .
         Gyahdingh , hwndaeuj .
Gyahdingh : Cauyeh daengz ,Cauyeh daengz .
Cauyeh : Roq laz !
Gyahdingh : Deng , (roq laz) daihgya dingqnyi la , bouxlawz dwg gahaizva ndeu doek , Cauyeh gip ndaej , deng haiz bouxlawz  , cingj dawz daeuj doiq , doiq hab la , Cauyeh aeu de guh yah .(Caiq gangj baez ndeu ,roq laz) daihgya dingqnyi la , bouxlawz dwg gahaizva ndeu doek , Cauyeh gip ndaej , deng haiz bouxlawz  , cingj dawz daeuj doiq , doiq hab la , Cauyeh aeu de guh yah .
Saumbanj it : Deng ga haiz bouxlawz gou goj rox .
Saumbanj ngeih : Deng gahaiz cej Gyax , gou raen de daenj bae ranzdaiq .
Mehbengz : Deng ga haiz Dahbengz , Dahbengz aeu haiz daeuj doiq !
Dahbengz : Haiz  lwg lij caez , baenzlawz lij aeu doiq ?
Mehbengz : Caen huk la , dawz bae doiq nyaemz .
Gyahdingh : Baenzlawz deng ga haiz neix ? mbouj deng , hazhaz！ 
Cauyeh : Sou naeuz deng ga haiz bouxlawz ni ?
Saumbanj it : Deng ga haiz cejGyax .
Cauyeh : Bae heuh de daeuj !
Mehbengz : Iuqcing ni , mwngz daeuj neix guhmaz ?
Dahgyax : Gou dawz haizva daeuj doiq . Mehbengz : Naj ma mbouj rox raiz , raeg  haizva nuengx daeuj doiq .
Dahgyax : Rox mbouj rox raiz , miz bouxmbanj caemh raen , miz vunz lai guh cingq .
Gyahdingh : (ciep haiz yawj ) Deng la , couh deng ga haizva neix la ! 
Mehbengz : Deng ga haiz Dahbengz .
Gyoengq vunz : Deng ga haiz cej gyax .
Mehbengz : Deng ga haiz Dahbengz .
Gyoengq vunz : Deng ga haiz cej gyax .
Cauyeh : Laek ceng , laek ceng .
Gyahdingh : Laek ceng , laek ceng .
Cauyeh : Meh neix sim mbouj fuk , daeuj gou siengj aen banhfap ndeu daeuj doiq fuq de gonq ? hw ! Dahbengz daenj ndei . Dahgyax daenj ndaej rwix , ciuhgeq naeuz . lwgnyez maij gwn oij . faet maij vaqbuh rwix, Gyahdingh , bae aeu faet daeuj .
Gyahdingh : Deng , Cauyeh ndaej faet daengz la .
Cauyeh : Vanq guh song diuz  .
Gyahdingh : Deng .
Cauyeh ；Dahgyax , Dahbengz it boux it boux byaij gvaq bae , faet nem  boux- lawz couh deng haiz bouxlawz la .
Mehbengz : Dahbengz byaij gonq ! faet ha nem , faet ha nem . faet nem buh lwg gou ,hawj meh ndaej guh yahdaiq bouxsaeq .
Gyahdingh : Baenzlawz nem mo ? hazhaz !
Cauyeh : Dahgyax daengz mwngz byaij gvaq bae . 
Gyahdingh : Faet nem lo , couh deng gahaiz neix la .
Mehbengz : Guh yienghneix mbouj suenq , guh yienghneix mbouj suenq .
Cauyeh ； Mbouj ceng lai ! daj aen saeh neix couh yawjok boux vunz mwngz liengzsim , sa suek mbouj ndaej feiz , gyaj guh mbouj ndaej caen ，raemx cingh yawj raen rin , caiq ceng goj mbouj gvaq . Mehbengz : Haengz !( rag dahbengz roengz bae )
Cauyeh : Nuengx ha ! mwngz yawj caz va de .
Dahgyax : O ! doiq mbungqmbaj lienh va .
Cauyeh : Hojsik deng mbungqmbaj , gvah bae liux gvah ma .
       Doiq mbungqmbaj lienh va , ra caz lawz cij douh .
Dahgyax : Mbaj hoiq deng mbajgyax , nanz ndaej gvah ndaej mbin .
         Da raen va habsim , nanz veq naj bae coh .
Cauyeh (Ciengq cingq diuh ):Sam nyied doh vahai , gvanggvai rim suenva .
Cij nuengx mbouj cienhcaz, mbin daeuj caz beixgo .
Dahgyax(Ciengq cingq diuh ): 
Mbaj gyax fwed caen liengj, lau va bengz nanz dieb.
      Ngeix dieb lau varoz , ngeix ruz lau valoenq.
Cauyeh : Va beix va mauxdan , hai nga sang byai nye .
Bouxdog sim mbouj hai , deq nuengxgvai daeuj gap .
Dahgyax : Vunz noix meh baenz huk , lwggyax vunz fukbamz .
      Ranzhong bakdou  sang , nuengx lau hamj mbouj gvaq .
Cauyeh : Gwnzmbwn geijlai fwj , mbouj raen vengqlawz luenh.
     Lajdieg baenzlai vunz , gag raen lwnz dwg’eiq .
     Ranzlaux caj nuengx dang , ranzsang caj sau leix.
     Deq bakmaeq bae daengz , ndaej angqfaengz bae coh .
Dahgyax :Lwggyax dang vunz riengz , lwg cienh dang vunz hoiq .
     Lau vaih naj beixgvang , lau vaih ranz beixgo .
Cauyeh : Sim nuengx sim byaekmbungj , dungx nuengx dungx sausien .
      Mingh nuengx mingh va’ngaeux , ndang nuengx bengz gvaq gim .
      Lwggyax beix mbouj yiemz, ndang liengj gvang mbouj caz .
      Cij ndaej nuengx baenz baz , naz mbouj hawj nuengx reiq .
      Haeux damh gyaeq nuengx gwn . gyo gwnzmbwn yinhyienz .
Dahgyax : Gyo beix miz caensim , nyienh gaem nuengx doxgap .  Sau nyienh bae dangranz , dai baenz fangz mbouj eiq .
Cauyeh:(Ciengq cingq diuh )
Yienzfaenh raeuz doxdoeng, songraeuz ha baenz doiq .
       Dingh sambak cangz ngaenz , cawx ndang daenj vaqbuh .
       Cib nyied haeuj bae gyang , coux nangz bae ranz go .
 Gyoengq dahnuengx : 
       Goengheij dam goengheij , geij yiengh geij doxha .
       Boux raen boux habsim , caen ndei ha baenz doiq .
Cauyeh : Nuengx ho ! najbeix doxbyag gonq .
Gyoengq dahnuengx : Cauyeh ndei byaij .
Cauyeh : Gyoengq beixnuengx caiq raen ! Gyahdingh , fad max dauq bae cu .
Gyahdingh : Deng .
          Ciengz daihseiq 
Roeb haih
        
Mehbengz : Haengz ! Dahgyax  ! mwngz siengj bae guh yah Cauyeh mbouj baenzlai ngaih ho ？ gou mbouj ndaej guh yahdaiq bouxsaeq sim mbouj fug , hawj gou san gyoi gvaq laj raemx ,roeglaej  goj aeu doek giuz , ngam’hab bohgyax caengz dauq ranz , haemhneix gou couh gaj dai Dahgyax  . daeuj gou bae laeglemx naeuz hawj Dahbengz rox gonq .
Dahbengz : Lauxmeh caen simdoeg dungxyak , naeuz haemhneix aeu haihdai cej gyax ni ?  gou heuh cej okdaeuj naeuz hawj de rox gonq ! cej ha , cingj mwngz okdaeuj .
Dahgyax ; Daengz la , nuengx heuh cej okdaeuj mizmaz saeh ni ?
Dahbengz : Cej ha ! cib geij bi gvaq daeuj , mwngz raen  nuengx doiq mwngz ndei mbouj ndei ni ?
Dahgyax ; Caemh youq cib geij bi , saiheiq raeuz doxndiep , caen boh caen meh
 goj beij mbouj ndaej mwngz ndei ho !
Dahbengz ; Cej ha ! nuengx miz aen saeh ndeu , nanz ndaej haibak naeuz hawj cej rox  !
Dahgyax ; Deng sienqyak sienqndei , mwngz goj  naeuz hawj cej rox ha !
Dahbengz : Coenz gangj in simdaeuz , nuengx nanz naeuz okbak ?
Dahgyax : Caemh youq cib geij bi , sienqyak sienqndei mwngz goj naeuz hawj cej rox cij baenz .
Dahbengz : Daxbaenh , nuengx dingq meh naeuz , haemhneix aeu gaj dai cej ni ?
gaj cej dai le cij faeg cej bae omj, aeu saej cej bae hoij youq gaeuvaiz  .
Dahgyax : Meh  caen hawj  roengz fwngz ma ?
Dahbengz : Caen deng ho !
Dahgyax : Nuengx  ! cib geij bi gvaq daeuj , cej  ndaem haeux mbouj ndaej 
gwn , daemjrok mbouj ndaej daenj , cej lix goj dang dai  , caj de gaj dai ba .
Dahbengz : Cej ho ! mwngz hawj nuengx guhlawz suenq ndei ni ?
Dahgyax : Gyo Cauyeh simndei , nyienh ndij cej doxgap , haemz cej mbouj baenz vunz , daengz lajdieg dauq lang , daengz ngoenz Cauyeh gaeuj coux cej  , mwngz goj dingj cej bae guhyah Cauyeh ba ! 
Dahbengz:(Ciengq cingq diuh )
Cej dai nuengx caemh dai , dai baenz fangz caemh moh .
Dahgyax :Nuengx ha ! danghnaeuz cej dai la ,  cam mwngz aeu dinfwngz cej bae  coq bakgap aen daemz  , danghnaeuz meh mbouj hawj , mwngz caeuh naeuz: “noh cejgyax laek cug , uk cejgyax laek naemz ” .
Dahbengz : Cej ha! dai nanz o ! (Ciengq cingq diuh) 
         Guhlawz suenq ndaej ndei , guhlawz ra cej dauq .
Dahgyax : Nuengx ha ! Caemh youq baenz lai nanz ,caemh ranz baen lai bi,cej goj rox veq naj coh mwngz , gyo’mbaiq mwngz najnuengx rox ndiep rox gyaez , cej gonq rox riu coh mwngz saek baez song baez , cej dai goj caen doekcaw mwngz  !
DDahbengz : cejcej ha ! cij cej gou byag bae , da’ mbae guhlawz suenq ?
Dahgyax : Nuengx ha ! mwngz miz caen boh caen meh , ngoenzlaeng mwngz lij baenz ndei  ,gyaez cej couh riengz cej dauqbae baihndaw gangjgoj lai saek cawz ba .
Mehbengz : Gyanghwnz  lo , Dahgyax ,haemhneix mwngz cij bae raen meh fangz mwngz  !
Dahbengz : (Ciengq cingq diuh ) 
Haemz meh neix dungxbwn , haih cejgvai dai mingh .
     Mehneix caen haihdai cej gou , cejgyax naeuz hawj gou dawz dinfwngz de bae coq bakgap aen daemz , gou goj dawz daeuj la .
(Ciengq cingq diuh )Fwx okciuh baenz vunz , cej gou  baenzlawz cienh ,
   Cej ho ! Gyax meh cib geij bi , mbouj ndaej ndei ngoenz lawz .
         Haet romh bae cuengq  vaiz , gvaq ngaiz aeu fwnz dauq .
       Mbouj nguh saek ngoenz hong , mbouj duenh saek ngoenz sienq.
        Ndangbingh cej goj bae  , doeknae cej goj yamq .
       Ngoenz nditndat mbwn bumz, mwngz lij youq bya bya .
       Dungxiek cej ngeix yaq , raemxda lae roengz dungx .
       Lij bak nanz gangj coenz  , ngoenzneix mwngz byag nuengx  .
    Cej ha ! dinfwngz mwngz youq gyang fwngz nuengx  , ngoenzneix nuengx baenz vunz , deng dinfwngz mwngz suek  ! daengz bakgap aen daemz la , nuengx baenzlawz sij ndaej ce cej youq neix ni ?
(Ciengq cingq diuh )Daengz lajdieg dauq yaq , dawz coh nding dauq langq   
Daej lai goj mbouj ndei , ra cej goj mbouj dauq  !  nuengx aeu dinfwngz mwngz coq roengz aen daemz gonq ! Dai nanz la ,
 nanz ndaej ce cej bae , da’mbae dai saejgoenq .
      Valoenq rox dauq hai , cejgvai gou bae naeuq .
Nuengx gaeuq mbouj ndaej mwngz ,  hwngzngoenz sim lij ndiep.
Cej ha , mwngz ansik ba !  (Ciengq cingq diuh ):Byag cej dog dauq ma , uet  raemxda dauq ranz. 
             Luzlet daengz bakdou , ndanggvai daengz ranz gou .
  Daengz ranz la , gou haeuj bae baihndaw yietnaiq gonq .
           Ciengz daihhaj 
            Hoenzdauq
Gyahdingh : Ngoenzneix ndit ndat laux , haetneix gwn laeuj lai , saihoz yaek ok feiz  ,  raeuz cam Cauyeh dingz giuz roengz daeuj  gwn omq raemx ndeu gonq .
Gyahdingh : Deng .
Gyahdingh : Cam Cauyeh , ngoenzneix mbwn ndat lai , caezgya caen hoz hawq, cam Cauyeh dingz giuz gwn raemx gonq !
Cauyeh : Caezgya hozhawq liux , gizneix deng bakgap henz daemz ,caezgya dingz giuz gwn raemx gonq .
Gyoengq vunz : Gyo’mbaiq Cauyeh .
Gyahdingh1: Mwngz yawj , heuz daemz miz gorongmungz ndeu caen heu . raeuz bae mbaet de  daek raemx gwn ba .
Gyahdingh2 : Deng la .
Dahgyax eu fwen:
      Laek mbaet gorongmungz  , lau  dinfwngz gyax reuq.
      Lau guh siuq mbouj baenz  , lau dwg caengz gvan gou .
Gyahdingh1 : Yi ! gorongmungz  baenzlawz rox eu fwen ndei baenz neix ni ? Gyahdingh2 : Raeuz bae naeuz hawj Cauyeh dingqnyi gonq .
Gyahdingh : Naeuz hawj Cauyeh , hoiq siengj bae mbaet gorongmungz daek raemx gwn, gorongmungz rox gangjvah youh rox eu fwen .
Cauyeh : Caen miz cungj saeh neix ?
Gyahdingh : Cauyeh mbouj saenq , mwngz gvaq bae sawqsawq .  Cauyeh : Daeuj gou bae sawq .
Dahgyax eu fwen:
      Laek mbaet gorongmungz  , lau  din fwngz gyax reuq .
      Lau guh siuq mbouj baenz , lau dwgcaengz gvan gou.
Cauyeh : Mwngz dauqdaej deng gijmaz fangz , gamj daeuj loengh gou .
Dahgyax : Faenhhoiq deng Dahgyax , mbouj gamj yaeuh Cauyeh .
      Boh gou aeu mehlaeng  , vunz simdoeg dungxyak .
     Gaj gyax daeuj coq daemz , aeu nuengx bengz daeuj dingj .
Cauyeh : Cawzneix nuengx baenz fangz , ndokndang  cieg baenz raemx        
        Simdaeuz caemx lumj  nae  , baenzlawz gaeuq mwngz dauq .
Dahgyax : Cij beix miz caensim , nyienh gaem gyax guhdoiq .gouhdawh nyazciengh coq roengz daemz  , nuengx couh baenz vunz dauq daeuj moq .
Cauyeh : Gyahdingh aeu gouhdawh nyazciengh daeuj !
Gyahdingh : Deng .
dahgyax eufwen hoenz dauq:
Ndang gyoet le, gyaeuj in , gyaeuj in , naiq lai ya .
Vunz dai vunz dai hoenz lij youq ya na ha ha .
Cawz neix hawj gou baenz vunz dauq ha naz ha .
Dahgyax : Gyo’mbaiq Cauyeh ndiepgyaez ,  Gyax ndaej okciuh moq .
Cauyeh : Naxbengz , mwngz roengz giuz daeuj .
(Dahbengz roengz giuz daeuj ,yawj raen cejgyax, cej ha !nuengx ha  !song beixnuengx daej )
Dahbengz : Cawz mwngz byag nuengx bae , raemxda lae mbouj duenh.
 Ngoenzneix cej baenz vunz , lumj  sien okciuh moq  .
Nuengx caen doiq mbouj gvaq cej  .
Dahgyax : Gwnzmbwn miz mak da , ra ndei hawj lajbiengz .
       Vunz ndei lij baenz ndei , mbouj yungh naeuz gaxgonq .
Aen saeh neix deng mehlaeng guh okdaeuj , nuengx mbouj yungh gvaq sim .  Cauyeh : Naxbengz , song beixnuengx mwngz doxndiep doxgyaez , mwngz riengz cej ndij gou bae  gingcingz ba !
Dahbengz : Gyo’mbaiq cejfuh ndiepgyaez .
Mehbengz : Lwg ha ! meh ndaej loeng mwngz  , cingj mwngz caemh dawz meh bae  gingcingz  !
Dahgyax : Danghnaeuz mwngz rox loeng lwg , couh mbouj miz ngoenz neix  ?
Mehbengz : Dahbengz deng caen lwg lajndang , gouz de dauqbae raenz ciengx gou  , lwg ha ! meh goj vih mwngz baenz ndei cij guh cungj saeh neix ! mwngz goj hawj naj meh , caeuq meh dauqbae raenz ba ?
Dahbengz : Boux vunz mwngz mbouj miz liengzsim . cungj guh vaih saeh , 
ngoenzneix gou hawj ndij cej bae  gingcingz . ing cej gou guh maenh .
Mehbengz : Cauyeh vunzndei simcingq , gouz de hawj gou caemh bae  gingcingz gonq , Cauyeh faenhhoiq ndaej loeng lwg  , doiq mbouj gvaq mbwn ,daj ngoenzneix bae naj , meh gaij gvaq , cingj Cauyeh hawj meh  caemh bae  gingcingz  ?
Cauyeh : Bouxvunz mwngz dungxyak dungxbwn . haihdai lwggyax , ciengx gaeq gaeq dot da ，ciengx ma ma haeb hengh . gou mbouj gamj dawz mwngz bae  gingcingz  !
Mehbengz : Cauyeh mbouj hawj naj , lwg lajndang mbouj ciengx , ngeix youq ndwi mbouj baenz , saet daemz dai suenq la  .
Gyahdingh : Mehbengz saet daemz dai lo ! 
Caezgya : Angq  lai lo .
      Golawz gyaj couh gyaj , cazlawz caen couh caen .
      Gungq mbouj bienq baenz bya , a mbouj bienq baenz fungh .
      Vunz simdoeg  simhamz , hamj diuzmae mbouj gvaq .
      Ciuh naj naeuz ciuh laeng , guh vunz aeu sim cingq .
                                    Heiq sat
                                   2007 . 9 . 1"""
